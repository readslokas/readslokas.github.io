<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="style.css">
</head>
<body>

  <div id="controls">
    <button onclick="changeSpeed(0)">1x</button>
    <button onclick="changeSpeed(1)">2x</button>
    <button onclick="changeSpeed(2)">3x</button>
    <button onclick="changeSpeed(3)">4x</button>
    <button onclick="changeSpeed(4)">5x</button>
    <button onclick="changeSpeed(5)">6x</button>
    <button onclick="changeSpeed(6)">7x</button>
  </div>

  <div class="content">


  கோயில் திரு அகவல் - 1<BR>
  1:<BR>
  நினைமின் மனனே ! நினைமின் மனனே<BR>
  சிவபெரு மானைச் செம்பொனம் பலவனை<BR>
  நினைமின் மனனே ! நினைமின் மனனே !<BR>
  அலகைத் தேரின் அலமரு காலின்<BR>
  உலகப்பொய் வாழ்க்கையை உடலை ஓம்பற்க !<BR>
<BR>
  2:<BR>
  பிறந்தன இறக்கும், இறந்தன பிறக்கும்;<BR>
  தோன்றின மறையும், மறைந்தன தோன்றும்;<BR>
  பெருத்தன சிறுக்கும், சிறுத்தன பெருக்கும்;<BR>
  உணர்ந்தன மறக்கும், மறந்தன உணரும்;<BR>
  புணர்ந்தன பிரியும், பிரிந்தன புணரும்;<BR>
<BR>
  3:<BR>
  அருந்தின மலமாம், புனைந்தன அழுக்காம்;<BR>
  உவப்பன வெறுப்பாம், வெறுப்பன உவப்பாம்;<BR>
  என்றிவை அனைத்தும் உணர்ந்தனை; அன்றியும்;<BR>
  பிறந்தன பிறந்தன பிறவிகள் தோறும்<BR>
  கொன்றனை அனைத்தும், அனைத்து நினைக்கொன்றன.<BR>
<BR>
  4:<BR>
  தின்றனை அனைத்தும், அனைத்து நினைக் கொன்றன;<BR>
  பெற்றனை அனைத்தும், அனைத்து நினைப் பெற்றன;<BR>
  ஓம்பினை அனைத்தும், அனைத்து நினை ஓம்பின;<BR>
  செல்வத்துக் களித்தனை, தரித்திரத்து அழுங்கினை;<BR>
  சுவர்க்கத்து இருந்தனை, நரகில் கிடந்தனை;<BR>
<BR>
  5:<BR>
  இன்பமும் துன்பமும் இருநிலத்து அருந்தினை;<BR>
  ஒன்றொன்று ஒழியாது உற்றனை; அன்றியும்,<BR>
  புற்புதக் குரம்பைத் துச்சில் ஒதுக்கிடம்<BR>
  என்னநின் றியங்கும் இருவினைக் கூட்டைக்<BR>
  கல்லினும் வலிதாகக் கருதினை; இதனுள்<BR>
<BR>
  6:<BR>
  பீளையும் நீரும் புறப்படும் ஒருபொறி;<BR>
  மீளுங் குறும்பி வெளிப்படும் ஒரு பொறி<BR>
  சளியும் நீரும் தவழும் ஒருபொறி;<BR>
  உமிழ்நீர் கோழை ஒழுகும் ஒருபொறி;<BR>
  வளியும் மலமும் வழங்கும் ஒருவழி;<BR>
<BR>
  7:<BR>
  சலமும் சீயும் சரியும் ஒருவழி;<BR>
  உள்ளுறத் தொடங்கி வெளிப்பட நாறும்<BR>
  சட்டகம் முடிவில் சுட்டெலும் பாகும்<BR>
  உடலுறு வாழ்க்கையை உள்ளுறத் தேர்ந்து,<BR>
  கடிமலர்க் கொன்றைச் சடைமுடிக் கடவுளை.<BR>
<BR>
  8:<BR>
  ஒழிவருஞ் சிவபெரும் போகஇன் பத்தை,<BR>
  நிலுலெனக் கடவா நீர்மையொடு பொருந்தி<BR>
  எனதற நினைவற இருவினை மலமற<BR>
  வரவொடு செலவற மருளற இருளற<BR>
  இரவொடு பகலற இகபரம் அற ஒரு<BR>
<BR>
  9:<BR>
  முதல்வனைத் தில்லையுள் முனைத்தெழுஞ் சோதியை<BR>
  அம்பலத் தரசனை ஆனந்தக் கூத்தனை<BR>
  நெருப்பினில் அரக்கென நெக்குநெக் குருகித்<BR>
  திருச்சிற் றம்பலத்து ஒளிருஞ் சீவனை,<BR>
  நினைமின் மனனே ! நினைமின் மனனே !<BR>
  <BR>
  சிவபெரு மானைச் செம் பொனம்பலவனை<BR>
  நினைமின் மனனே ! நினைமின் மனனே !<BR>
<BR>
  கோயில் திரு அகவல் - 2<BR>
  10:<BR>
  காதள வோடிய கலகப் பாதகக்<BR>
  கண்ணியர் மருங்கில் புண்ணுடன் ஆடும்<BR>
  காதலும் கருத்தும் அல்லால்நின் இருதாள்<BR>
  பங்கயம் சூடப் பாக்கியம் செய்யாச்<BR>
  சங்கடம் கூர்ந்த தமியேன் பாங்கிருந்து<BR>
<BR>
  11:<BR>
  அங்கோடு இங்கோடு அலமருங் கள்வர்<BR>
  ஐவர் கலகமிட்டு அலைக்குங் கானகம்<BR>
  சலமலப் பேழை; இருவினைப் பெட்டகம்;<BR>
  வாதபித்தம் கோழை குடிபுகுஞ் சீறூர்;<BR>
  ஊத்தைப் புன்தோல் உதிரக் கட்டளை;<BR>
<BR>
  12:<BR>
  நாற்றப் பாண்டம்; நான் முழத்து ஒன்பது<BR>
  பீற்றல் துண்டம்; பேய்ச்சுரைத் தோட்டம்<BR>
  அடலைப் பெரிய சுடலைத் திடருள்;<BR>
  ஆசைக் கயிற்றில் ஆடும் பம்பரம்;<BR>
  ஓயா நோய்க்கிடம்; ஓடும் மரக்கலம்;<BR>
<BR>
  13:<BR>
  மாயா விகாரம்; மரணப் பஞ்சரம்;<BR>
  சோற்றுத் துருத்தி; தூற்றும் பத்தம்;<BR>
  காற்றில் பறக்கும் கானப் பட்டம்;<BR>
  விதிவழித் தருமன் வெட்டுங் கட்டை;<BR>
  சதுர்முகப் பாணன் தைக்குஞ் சட்டை;<BR>
<BR>
  14:<BR>
  ஈமக் கனலில் இடுசில விருந்து;<BR>
  காமக் கனலில் கருகும் சருகு;<BR>
  கிருமி கிண்டுங் கிழங்கஞ் சருமி,<BR>
  பவக்கொழுந்து ஏறுங் கவைக் கொழு கொம்பு;<BR>
  மணமாய் நடக்கும் வடிவின் முடிவில்<BR>
<BR>
  15:<BR>
  பிணமாய்க் கிடக்கும் பிண்டம்; பிணமேல்<BR>
  ஊரில் கிடக்க வொட்டா உபாதி;<BR>
  கால் எதிர் குவித்தபூளை; காலைக்<BR>
  கதிர் எதிர்ப்பட்ட கடும்பனிக் கூட்டம்;<BR>
  அந்தரத்து இயங்கும் இந்திர சாபம்;<BR>
<BR>
  16:<BR>
  அதிரும் மேகத்து உருவின் அருநிழல்;<BR>
  நீரில் குமிழி; நீர்மேல் எழுத்து;<BR>
  கண்துயில் கனவில் கண்ட காட்சி;<BR>
  அதனினும் அமையும் பிரானே! அமையும்;<BR>
  இமைய வல்லி வாழிஎன் றேத்த<BR>
  <BR>
  ஆனந்தத் தாண்டவம் காட்டி<BR>
  ஆண்டுகொண்டருள்கை நின் அருளினுக்கு அழகே!<BR>
<BR>
  கோயில் திரு அகவல் - 3<BR>
  17:<BR>
  பால்கடல் கடையப் படுங்கடு வெண்ணெயைத்<BR>
  திருமிடற்று அடக்கிய சிவனே அடைக்கலம்!<BR>
  அடங்கலும் அடக்கிடும் கடுங்கொலைக் காலனைக்<BR>
  கால்எடுத் தடக்கிய கடவுள் நின் அடைக்கலம்<BR>
  உலகு அடங் கலும்படைத்து உடையவன் தலைபறித்து<BR>
<BR>
  18:<BR>
  இடக்கையில் அடக்கிய இறைவ! நின் அடைக்கலம்!<BR>
  செய்யபொன் னம்பலச் செல்வ! நின் அடைக்கலம்;<BR>
  ஐய! நின் அடைக்கலம்; அடியன் நின் அடைக்கலம்;<BR>
  மனவழி அலைத்திடும் கனவெனும் வாழ்க்கையும்;<BR>
  விழுப்பொருள் அறியா வழுக்குமறு மனனும்;<BR>
<BR>
  19:<BR>
  ஆணவ மலத்துதித்து அளைந்ததில் உளைந்திடும்<BR>
  நிணவைப் புழுவென நெளிந்திடு சிந்தையும்;<BR>
  படிறும் பாவமும் பழிப்புறு நினைப்பும்,<BR>
  தவறும் அழுக்காறும் இவறுபொச் சாப்பும்<BR>
  கவடும் பொய்யும் சுவடும் பெருஞ்சின<BR>
<BR>
  20:<BR>
  இகலும், கொலையும், இழிப்புறு புன்மையும்,<BR>
  பகையும், அச்சமும், துணிவும், பனிப்பும்,<BR>
  முக்குண மடமையும், ஐம்பொறி முயக்கமும்,<BR>
  இடும்பையும் பிணியும் இடுக்கிய ஆக்கையை;<BR>
  உயிர் எனுங் குருகுவிட்டு ஓடும் குரம்பையை<BR>
<BR>
  21:<BR>
  எலும்பொடு நரம்புகொண்டு இடையில் பிணித்துக்<BR>
  கொழுந்தசை வேய்ந்தும் ஒழுக்கு விழுங் குடிலைச்<BR>
  செழும்பெழு உதிரச் சிறுபுழுக் குரம்பையை,<BR>
  மலவுடல் குடத்தைப் பலவுடல் புட்டிலைத்<BR>
  தொலைவிலாச் சோற்றுத் துன்பக் குழியைக்<BR>
<BR>
  22:<BR>
  கொலை படைக் கலம்பல கிடைக்கும் கூட்டைச்<BR>
  சலிப்புறு வினைப் பலசரக்குக் குப்பையைக்<BR>
  கோள்சரக்கு ஒழுகும் பீற்றல் கோணியைக்<BR>
  கோபத்தீ மூட்டுங் கொல்லன் துருத்தியை,<BR>
  ஐம்புலப் பறவை அடையும்பஞ் சரத்தை.<BR>
<BR>
  23:<BR>
  புலராக் கவலை விளைமரப் பொதும்பை,<BR>
  ஆசைக் கயிற்றில் ஆடும்பம் பரத்தைக்<BR>
  காசிற் பணத்திற் சுழலுங் காற்றாடியை,<BR>
  மக்கள் வினையின் மயக்குந் திகிரியைக்,<BR>
  கடுவெளி உருட்டிய சகடக் காலைப்<BR>
<BR>
  24:<BR>
  பாவச் சரக்கொடு பவக்கடல் புக்குக்<BR>
  காமக் காற்றெடுத்து அலைப்பக்<BR>
  கெடுவழிக் கரைசேர் கொடுமரக் கலத்தை<BR>
  இருவினை விலங்கொடும் இயங்குபுற் கலனைக்<BR>
  நடுவன்வந் தழைத்திட நடுங்கும் யாக்கையைப்<BR>
<BR>
  25:<BR>
  பிணமெனப் படுத்தியான் புறப்படும் பொழுதுநின்<BR>
  அடிமலர்க் கமலத்துக்கு அபயம்நின் அடைக்கலம்;<BR>
  வெளியிடை உரும்இடி இடித்தென வெறித்தெழுங்<BR>
  கடுநடை வெள்விடைக் கடவுள்நின் அடைக்கலம்;<BR>
  இமையா நாட்டத்து இறையே! அடைக்கலம்;<BR>
<BR>
  26:<BR>
  அடியார்க்கு எளியாய்! அடைக்கலம் அடைக்கலம்;<BR>
  மறையவர் தில்லை மன்றுள்நின் றாடிக்<BR>
  கருணை மொண்டு அலையெறி கடலே! அடைக்கலம்,<BR>
  தேவரும் முனிவரும் சென்றுநின் றேத்தப்<BR>
  பாசிழைக் கொடியொடு பரிந்து அருள் புரியும்<BR>
  <BR>
  எம்பெரு மானின் இணையடிக்கு அபயம்<BR>
  அம்பலத் தரசே அடைக்கலம் உனக்கே!<BR>
<BR>
  கச்சித் திரு அகவல்<BR>
  27:<BR>
  திருமால் பயந்த திசைமுகன் அமைத்து<BR>
  வரும் ஏழ் பிறவியும் மானுடத் துதித்து<BR>
  மலைமகள் கோமான் மலர் அடி இறைஞ்சிக்<BR>
  குலவிய சிவபதங் குறுகாது அவமே<BR>
  மாதரை மகிழ்ந்து காதல் கொண்டாடும்<BR>
<BR>
  28:<BR>
  மானிடர்க் கெல்லாம் யானெடுத் துரைப்பேன்<BR>
  விழிவெளி மாக்கள் தெளிவுறக் கேண்மின்;<BR>
  முள்ளும் கல்லும் முயன்று நடக்கும்<BR>
  உள்ளங் காலைப் பஞ்சென உரைத்தும்,<BR>
  வெள்ளெலும் பாலே மேவிய கணைக்கால்<BR>
<BR>
  29:<BR>
  துள்ளும் வரால் எனச் சொல்லித் துதித்தும்,<BR>
  தசையும் எலும்புந் தக்கபுன் குறங்கை<BR>
  இசையுங் கதலித் தண்டென இயம்பியும்<BR>
  நெடும் உடல் தாங்கி நின்றிடும் இடையைத்<BR>
  துடிபிடி யென்று சொல்லித் துதித்தும்,<BR>
<BR>
  30:<BR>
  மலமும் சலமும் வழும்புந் திரையும்<BR>
  அலையும் வயிற்றை ஆலிலை யென்றும்,<BR>
  சிலந்தி போலக் கிளைத்துமுன் னெழுந்து<BR>
  திரண்டு விம்மிச் சீப்பாய்ந்து ஏறி<BR>
  உகிரால் கீறல் உலர்ந்து உள் உருகி<BR>
<BR>
  31:<BR>
  நகுவார்க்கு இடமாய் நான்று வற்றும்<BR>
  முலையைப் பார்த்து முளரிமொட் டென்றும்,<BR>
  குலையும் காமக் குருடர்க்கு உரைப்பேன்;<BR>
  நீட்டவும் முடக்கவும் நெடும் பொருள் வாங்கவும்<BR>
  ஊட்டவும் பிசையவும் உதவி இங் கியற்றும்<BR>
<BR>
  32:<BR>
  அலங்கையைப் பார்த்துக் காந்தள் என்றுரைத்தும்,<BR>
  வேர்வையும் அழுக்கும் மேவிய கழுத்தைப்<BR>
  பாரினில் இனிய கமுகெனப் பகர்ந்தும்,<BR>
  வெப்பும் ஊத்தையும் மேவிய வாயைத்<BR>
  துப்பு முருக்கின் தூய்மலர் என்றும்,<BR>
<BR>
  33:<BR>
  அன்ன முங் கறியும் அசைவிட்டிறக்கும்<BR>
  முன்னிய பல்லை முத்தென மொழிந்தும்<BR>
  நீரும் சளியும் நின்று நின்று ஒழுகும்<BR>
  கூறிய மூக்கைக் குமிழ் எனக் கூறியும்<BR>
  தண்ணீர் பீளை தவிராது ஒழுகும்<BR>
<BR>
  34:<BR>
  கண்ணைப் பார்த்துக் கழுநீர் என்றும்<BR>
  உள்ளுங் குறும்பி ஒழுகுங் காதை<BR>
  வள்ளைத் தண்டின் வளம் என வாழ்த்தியும்<BR>
  கையும் எண்ணெயும் கலவாது ஒழியில்<BR>
  வெய்ய அதரும் பேனும் விளையத்<BR>
<BR>
  35:<BR>
  தக்க தலை யோட்டில் முளைத்து எழுந்த<BR>
  சிக்கின் மயிரைத் திரள் முகி லென்றும்<BR>
  சொற்பல பேசித் துதித்து நீங்கள்<BR>
  நச்சிச் செல்லும் நரக வாயில்<BR>
  தோலும் இறைச்சியும் துதைந்து சீப்பாயும்<BR>
<BR>
  36:<BR>
  காமப் பாழி; கருவிளை கழனி;<BR>
  தூமைக் கடவழி; தொளைபெறு வாயில்;<BR>
  எண்சாண் உடம்பும் இழியும் பெருவழி!<BR>
  மண்பால் காமம் கழிக்கும் மறைவிடம்;<BR>
  நச்சிக் காமுக நாய்தான் என்றும்<BR>
<BR>
  37:<BR>
  இச்சித் திருக்கும் இடைகழி வாயில்;<BR>
  திங்கள் சடையோன் திருவருள் இல்லார்<BR>
  தங்கித் திரியும் சவலைப் பெருவழி;<BR>
  புண் இது என்று புடவையை மூடி<BR>
  உள் நீர் பாயும் ஓசைச் செழும்புண்<BR>
<BR>
  38:<BR>
  மால்கொண்டு அறியா மாந்தர் புகும்வழி;<BR>
  நோய் கொண்டு ஒழியார் நுண்ணியர் போம்வழி;<BR>
  தருக்கிய காமுகர் சாரும் படுகுழி;<BR>
  செருக்கிய காமுகர் சேருஞ் சிறுகுழி;<BR>
  பெண்ணும் ஆணும் பிறக்கும் பெருவழி;<BR>
<BR>
  39:<BR>
  மலம் சொரிந்து இழியும் வாயிற்கு அருகே<BR>
  சலம்சொரிந்து இழியும் தண்ணீர் வாயில்;<BR>
  இத்தை நீங்கள் இனிது என வேண்டா;<BR>
  பச்சிலை இடினும் பத்தர்க்கு இரங்கி<BR>
  மெச்சிச் சிவபத வீடருள் பவனை<BR>
<BR>
  40:<BR>
  முத்தி நாதனை மூவா முதல்வனை<BR>
  அண்டர் அண்டமும் அனைத்துள புவனமும்<BR>
  கண்ட அண்ணலைக் கச்சியிற் கடவுளை<BR>
  ஏக நாதனை இணையடி இறைஞ்சுமின்<BR>
  போக மாதரைப் போற்றுதல் ஒழிந்தே!<BR>
<BR>
  திருவேகம்பமாலை<BR>
  41:<BR>
  அறந்தான் இயற்றும் அவனிலுங்கோடி அதிகமில்லம்<BR>
  துறந்தான் அவனிற் சதகோடிஉள்ளத் துறவுடையோன்<BR>
  மறந்தான் அறக்கற் றறிவோடிருந்திரு வாதனையற்று<BR>
  இருந்தான் பெருமையை என் சொல்லுவேன் கச்சியேகம்பனே.<BR>
<BR>
  42:<BR>
  கட்டிஅணைத்திடும் பெண்டிரு மக்களுங் காலத்தச்சன்<BR>
  வெட்டிமுறிக்கும் மரம்போல் சரீரத்தை வீழ்த்திவிட்டால்<BR>
  கொட்டிமுழக்கி அழுவார் மயானங் குறுகியப்பால்<BR>
  எட்டியடி வைப்பரோ இறைவாகச்சி யேகம்பனே.<BR>
<BR>
  43:<BR>
  கைப்பிடிநாயகன் தூங்கையிலேயவன் கையையெடுத்து<BR>
  அப்புறந்தன்னில் அசையாமல் முன் வைத்தயல் வளவில்<BR>
  ஒப்புடன் சென்று துயினீத்துப் பின்வந் துறங்குவளை<BR>
  எப்படி நானம்புவேன் இறைவாகச்சி யேகம்பனே.<BR>
<BR>
  44:<BR>
  நன்னாரிற்பூட்டிய சூத்திரப்பாவைநன் னார்தப்பினால்<BR>
  தன்னாலுமாடிச் சலித்திடுமோஅந்தத் தன்மையைப்போல்<BR>
  உன்னா லியானுந் திரிவதல்லான் மற்றுனைப்பிரிந்தால்<BR>
  என்னா லிங்காவதுண்டோ இறைவாகச்சி யேகம்பனே<BR>
<BR>
  45:<BR>
  நல்லரிணக்கமும் நின்பூசை நேசமும் ஞானமுமே<BR>
  அல்லாது வேறு நிலையுளதோ அகமும் பொருளும்<BR>
  இல்லாளுஞ் சுற்றமும் மைந்தரும் வாழ்வும் எழிலுடம்பும்<BR>
  எல்லாம் வெளிமயக்கே இறைவாகச்சி யேகம்பனே.<BR>
<BR>
  46:<BR>
  பொல்லா தவனெறி நில்லா தவனைப் புலன்கடமை<BR>
  வெல்லா தவன்கல்வி கல்லாதவன் மெய் யடியவர்பால்<BR>
  செல்லா தவனுண்மை சொல்லா தவனின் திருவடிக்கன்பு<BR>
  இல்லாதவன் மண்ணில் ஏன் பிறந்தேன்கச்சி ஏகம்பனே.<BR>
<BR>
  47:<BR>
  பிறக்கும்பொழுது கொடுபோதில்லைப் பிறந்துமண்மேல்<BR>
  இறக்கும்பொழுது கொடுபோவதில்லை இடைநடுவில்<BR>
  குறிக்கும்இச் செல்வம் சிவன்தந்த தென்று கொடுக்கறியாது<BR>
  இறக்குங் குலாமருக்கென் சொல்லுவேன்கச்சி ஏகம்பனே.<BR>
<BR>
  48:<BR>
  அன்னவிசாரம் அதுவே விசாரம்அது வொழிந்தாற்<BR>
  சொன்னவிசாரந் தொலையா விசாரநற் றோகையரைப்<BR>
  பன்னவிசாரம் பலகால்விசார மிப்பாவி நெஞ்சுக்கு<BR>
  என்னவிசாரம் வைத்தாய் இறைவாகச்சி ஏகம்பனே.<BR>
<BR>
  49:<BR>
  கல்லாப்பிழையுங் கருதாப்பிழையுங் கசிந்துருகி<BR>
  நல்லாப்பிழையும் நினையாப்பிழையும் நின்அஞ்செழுத்தைச்<BR>
  சொல்லாப்பிழையுந் துதியாப்பிழையுந் தொழாப்பிழையும்<BR>
  எல்லாப்பிழையும் பொறுத்தருள் வாய்கச்சி ஏகம்பனே.<BR>
<BR>
  50:<BR>
  மாயநட்போரையும் மாயமலமெனும் மாதரையும்<BR>
  வீயவிட்டோட்டி வெளியேபுறப்பட்டு மெய்யருளாந்<BR>
  தாயுடன் சென்று பின்தாதையைக் கூடிப்பின்தாயைமறந்து<BR>
  ஏயுமதேநிட்டை என்றான் எழிற்கச்சி ஏகம்பனே.<BR>
  <BR>
  திருவேகம்பமாலை<BR>
  51:<BR>
  வரிக்கோல வேல்விழி யாரனுராக மயக்கிற்சென்று<BR>
  சரிக்கோது வேனெழுத் தஞ்சுஞ் சொல்லேன்தமி யேனுடலம்<BR>
  நரிக்கோ கழுகு பருந்தினுக் கோவெய்ய நாய்தனக்கோ<BR>
  எரிக்கோஇரையெதுக்கோ இறைவாகச்சி ஏகம்பனே.<BR>
<BR>
  52:<BR>
  காதென்று மூக்கென்று கண்ணென்று காட்டி என் கண்ணெதிரே<BR>
  மாதென்று சொல்லி வருமாயைத உனை மறலிவிட்ட<BR>
  தூதென்றுஎண் ணாமற் சுகமென்று நாடுமித் துற்புத்தியை<BR>
  ஏதென்று எடுத்துரைப்பேன் இறைவாகச்சி ஏகம்பனே.<BR>
<BR>
  53:<BR>
  ஊருஞ் சதமல்ல உற்றார் சதமல்ல உற்றுப்பெற்ற<BR>
  பேருஞ் சதமல்ல பெண்டிர் சதமல்ல பிள்ளைகளுஞ்<BR>
  சீருஞ் சதமல்ல செல்வஞ் சதமல்ல தேசத்திலே<BR>
  யாருஞ் சதமல்ல நின்றாள் சதங்கச்சி ஏகம்பனே.<BR>
<BR>
  54:<BR>
  சீறும் வினையது பெண்ணுருவாகித் திரண்டுருண்டு<BR>
  கூறு முலையும் இறைச்சியுமாகிக் கொடுமையினால்<BR>
  பீறு மலமும் உதிரமுஞ்சாயும் பெருங்குழிவிட்டு<BR>
  ஏறுங் கரைகண்டிலேன் இறைவாகச்சி ஏகம்பனே.<BR>
<BR>
  55:<BR>
  பொருளுடையோரைச் செயலிலும் வீரரைப் போர்க்களத்துந்<BR>
  தெருளுடையோரை முகத்தினுந் தேர்ந்து தெளிவதுபோல்<BR>
  அருளுடையோரைத் தவத்திற்குணத்தில் அருளிலன்பில்<BR>
  இருளறு சொல்லிலுங் காணத்தகுங்கச்சி ஏகம்பனே.<BR>
<BR>
  56:<BR>
  பருத்திப்பொதியினைப் போலவேவயிறு பருக்கத்தங்கள்<BR>
  துறுத்திக் கறுசுவை போடுகின்றார் துறந் தோர்தமக்கு<BR>
  வருத்திஅமுதிட மாட்டாரவரை இம்மானிலத்தில்<BR>
  இருத்திக்கொண் டேனிருந்தா இறைவாகச்சி ஏகம்பனே.<BR>
<BR>
  57:<BR>
  பொல்லாஇருளகற் றுங்கதிர்கூகையென் புட்கண்ணினுக்கு<BR>
  அல்லாயிருந்திடும் ஆறொக்குமேஅறி வோருள்ளத்தில்<BR>
  வல்லாரறிவார் அறியார்தமக்கு மயக்கங்கண்டாய்<BR>
  எல்லாம் விழிமயக்கே இறைவாகச்சி ஏகம்பனே.<BR>
<BR>
  58:<BR>
  வாதுக்குச்சண்டைக்குப் போவார்வருவார் வழக்குரைப்பார்<BR>
  தீதுக்குதவியுஞ் செய்திடுவார்தினந் தேடியொன்றும்<BR>
  மாதுக்களித்து மயங்கிடுவார் விதி மாளுமட்டும்<BR>
  ஏதுக்கிவர் பிறந்தார் இறைவாகச்சி ஏகம்பனே.<BR>
<BR>
  59:<BR>
  ஓயாமற் பொய்சொல்வர் நல்லோரைநிந்திப்பர் உற்றுப்பெற்ற<BR>
  தாயாரைவைவர் சதியாயிரஞ்செய்வர் சாத்திரங்கள்<BR>
  ஆயார்பிறர்க்கு உபகாரஞ்செய்யார்தமை அண்டினர்க்கொன்று<BR>
  ஈயாரிருந்தென்ன போயென்ன காண்கச்சி ஏகம்பனே.<BR>
<BR>
  60:<BR>
  அப்பென்றும் வெண்மையதாயினும் ஆங்கந்நிலத் தியல்பாய்த்<BR>
  தப்பின்றி யேகுண வேற்றுமைதான் பல சார்தலினால்<BR>
  செப்பில் அபக்குவம் பக்குவமாயுள்ள சீவரிலும்<BR>
  இப்படியேநிற்பன் எந்தை பிரான்கச்சி ஏகம்பனே.<BR>
<BR>
  61:<BR>
  நாயாய்ப்பிறந்திடின் நல்வேட்டையாடி நயம்புரியும்<BR>
  தாயார்வயிற்றில் நரராய்ப் பிறந்துபின் சம்பன்னராய்க்<BR>
  காயாமரமும் வறளாங் குளமுங் கல்லாவு மன்ன<BR>
  ஈயாமனிதரை ஏன்படைத்தாய் கச்சி ஏகம்பனே.<BR>
<BR>
  62:<BR>
  ஆற்றிற்கரைத்த புளியாக்கி டாமலென் அன்பையெல்லாம்<BR>
  போற்றித் திருவுளம் பற்றுமை யாபுர மூன்றெரித்துக்<BR>
  கூற்றைப் பணிகொளுந் தாளுடையாய் குன்ற வில்லுடையாய்<BR>
  ஏற்றுக் கொடியுடையாய் இறைவாகச்சி ஏகம்பனே.<BR>
<BR>
  63:<BR>
  பெண்ணாகி வந்ததொரு மாயப்பிசாசம் பிடித்திட்டென்னைக்<BR>
  கண்ணால் வெருட்டி முலையால்மயக்கிக் கடிதடத்துப்<BR>
  புண்ணாங் குழியிடைத் தள்ளியென் போதப் பொருள்பறிக்க<BR>
  எண்ணா துனைமறந்தேன் இறைவாகச்சி ஏகம்பனே.<BR>
<BR>
  64:<BR>
  நாவார வேண்டும் இதஞ் சொல்லுவாருனை நான்பிரிந்தால்<BR>
  சாவேன் என்றேயிருந் தொக்கவுண்பார்கள் கைதான்வறண்டால்<BR>
  போய்வாரும் என்றுநடுத் தலைக்கே குட்டும் பூவையருக்கு<BR>
  ஈவார் தலைவிதியோ இறைவாகச்சி ஏகம்பனே.<BR>
<BR>
  65:<BR>
  கல்லார் சிவகதை நல்லார் தமக்குக் கனவிலுமெய்<BR>
  சொல்லார் பசித்தவர்க் கன்னங் கொடார் குருசொன்னபடி<BR>
  நில்லார்அறத்தை நினையார்நின்னாமம் நினைவிற்சற்றும்<BR>
  இல்லார் இருந்தென் இறந்தென் புகல் கச்சி ஏகம்பனே.<BR>
<BR>
  66:<BR>
  வானமுதத்தின் சுவையறி யாதவர்வண்கனியின்<BR>
  தானமுதத்தின் சுவையெண்ணல் போலத் தனித்தனியே<BR>
  தேனமு தத்தின் தெளிவாயஞானஞ் சிறிது மில்லார்க்கு<BR>
  ஈனமுதச்சுவை நன்றல்ல வோகச்சி ஏகம்பனே.<BR>
<BR>
  67:<BR>
  ஊற்றைச்சரீரத்தை ஆபாசக் கொட்டிலை ஊன்பொதிந்த<BR>
  பீற்றற் றுத்தியைச் சோறிடுந்தோற்பையைப் பேசரிய<BR>
  காற்றிற் பொதிந்த நிலையற்ற பாண்டத்தைக் காதல்செய்தே<BR>
  ஏற்றுத் திரிந்து விட்டேன் இறைவாகச்சி ஏகம்பனே.<BR>
<BR>
  68:<BR>
  சொல்லால் வருங்குற்றஞ் சிந்தையால் வருந்தோடஞ்செய்த<BR>
  பொல்லாத தீவினை பார்வையிற் பாவங்கள் புண்ணியநூல்<BR>
  அல்லாத கேள்வியைக் கேட்டிடுஞ் தீங்குக ளாயவுமற்று<BR>
  எல்லாப்பிழையும் பொறுத்தருள் வாய்கச்சி ஏகம்பனே.<BR>
<BR>
  69:<BR>
  முட்டற்ற மஞ்சளை எண்ணெயிற் கூட்டி முகமினுக்கி<BR>
  மெட்டிட்டுப் பொட்டிட்டுப் பித்தளைஓலை விளக்கியிட்டுப்<BR>
  பட்டப்பகலில் வெளிமயக்கே செய்யும் பாவையர்மேல்<BR>
  இட்டத்தை நீ தவிர்ப்பாய் இறைவாகச்சி ஏகம்பனே.<BR>
<BR>
  70:<BR>
  பிறந்துமண் மீதிற் பிணியேகுடி கொண்டு பேரின்பத்தை<BR>
  மறந்து சிற்றின்பத்தின் மேன்மைய லாகிப்புன் மாதருக்குட்<BR>
  பறந்துஉழன் றேதடு மாறிப்பொன்தேடியப் பாவையர்க்கீந்து<BR>
  இறந்திட வோபணித்தா யிறைவாகச்சி ஏகம்பனே.<BR>
<BR>
  71:<BR>
  பூதங்க ளற்றுப் பொறியற்றுச் சாரைம் புலன்களற்றுப்<BR>
  பேதங் குணமற்றுப் பேராசை தானற்றுப் பின்முனற்றுக்<BR>
  காதங் கரணங் களுமற்ற ஆனந்தக் காட்சியிலே<BR>
  ஏதங் களைந்திருப்பேன் இறைவாகச்சி ஏகம்பனே.<BR>
<BR>
  72:<BR>
  நல்லாய்எனக்கு மனுவொன்று தந்தருள் ஞானமிலாப்<BR>
  பொல்லா எனைக்கொன்று போடும் பொழுதியல் பூசைசெபம்<BR>
  சொல்லார் நற்கோயில் நியமம் பலவகைத் தோத்திரமும்<BR>
  எல்லாமுடிந்தபின் கொல்லுகண் டாய்கச்சி ஏகம்பனே.<BR>
<BR>
  73:<BR>
  சடக்கடத் துக்கிரை தேடிப்பலவுயிர் தம்மைக்கொன்று<BR>
  விடக்கடித் துக்கொண்டு இறுமாந்திருந்து மிகமெலிந்து<BR>
  படக்கடித் தின்றுழல் வார்கடமைக்கரம் பற்றிநமன்<BR>
  இடக்கடிக்கும் பொழுதேது செய்வார்கச்சி ஏகம்பனே.<BR>
<BR>
  74:<BR>
  நாறுமுடலை நரிப்பொதிச் சோற்றினை நான்தினமுஞ்<BR>
  சோறுங்கறியும் நிரப்பியபாண்டத்தைத் தோகையர்தங்<BR>
  கூறுமலமும் இரத்த முஞ்சோறுங் குழியில் விழாது<BR>
  ஏறும்படி யருள்வாய் இறைவா கச்சி ஏகம்பனே.<BR>
<BR>
  75:<BR>
  சொக்கிட் டரண்மனைப் புக்குட் டிருடிய துட்டர்வந்து<BR>
  திக்குற்ற மன்னரைக் கேட்பது பொற்சிவ நிந்தைசெய்து<BR>
  மிக்குக் குருலிங்க சங்கமம் நிந்தித்து வீடிச்சிக்கும்<BR>
  எக்குப் பெருத்தவர்க் கென்சொல்லுவேன்கச்சி ஏகம்பனே.<BR>
<BR>
  76:<BR>
  விருந்தாக வந்தவர் தங்களுக்கன்னம் மிகக் கொடுக்கப்<BR>
  பொருந்தார் வளம்பெற வாழ்வார் நின்னாமத்தை போற்றி நித்தம்<BR>
  அருந்தா முலைப்பங்கர் என்னாத பாதகர் அம்புவியில்<BR>
  இருந்தாவ தேதுகண்டாய் இறைவாகச்சி ஏகம்பனே.<BR>
<BR>
  77:<BR>
  எல்லாம்அறிந்து படித்தே இருந்தெமக்கு உள்ளபடி<BR>
  வல்லான் அறிந்துளன் என்றுணராது மதிமயங்கிச்<BR>
  சொல்லால் மலைந்துறு சூழ் விதியின்படி துக்கித்துப்பின்<BR>
  எல்லாம் சிவன்செயலே என்பர்காண்கச்சி ஏகம்பனே.<BR>
<BR>
  78:<BR>
  பொன்னை நினைந்து வெகுவாகத் தேடுவர் பூவையன்னாள்<BR>
  தன்னைநினைந்து வெகுவாய்உருகுவர் தாரணியில்<BR>
  உன்னை நினைந்திங் குனைப்பூசி யாத உலுத்தரெல்லாம்<BR>
  என்னை இருந்துகண்டாய் இறைவாகச்சி ஏகம்பனே.<BR>
<BR>
  79:<BR>
  கடுஞ்சொலின் வம்பரை ஈனரைக் குண்டரைக் காமுகரைக்<BR>
  கொடும் பவமேசெயும் நிர்மூடர்தம்மைக் குவலயத்து<BR>
  நெடும்பனைபோல் வளர்ந்துநல் லோர் தம் நெறியறியா<BR>
  இடும்பரை யேன்வகுத்தாய் இறைவாகச்சி ஏகம்பனே.<BR>
<BR>
  80:<BR>
  கொன்றேன் அனேகம் உயிரையெலாம் பின்புகொன்றுகொன்று<BR>
  தின்றேன் அதன்றியும் தீங்குசெய்தேனது தீர்க வென்றே<BR>
  நின்றேனின் சன்னிதிக்கேஅத னாற்குற்றம் நீபொறுப்பாய்<BR>
  என்றேஉனைநம்பினேன் இறைவாகச்சி ஏகம்பனே.<BR>
<BR>
  81:<BR>
  ஊரிருந் தென்ன நல்லோரிருந்தென் னுபகாரமுள்ள<BR>
  பேரிருந் தென்பெற்ற தாயிருந்தென்மடப் பெண்கொடியாள்<BR>
  சீரிருந்த தென்னற் சிறப்பிருந் தென்னவித் தேயத்தினில்<BR>
  ஏரிருந் தென்னவல்லாய் இறைவாகச்சி ஏகம்பனே.<BR>
<BR>
  82:<BR>
  வில்லா லடிக்கச் செருப்பா லுதைக்க வெகுண்டொருவன்<BR>
  கல்லா லெறியப் பிரம்பா லடிக்கக் களிவண்டுகூர்ந்து<BR>
  அல்லாற் பொழிற்றில்லை அம்பலவாணர்க்கோர் அன்னைபிதா<BR>
  இல்லாத தாலல்லவோ இறைவாகச்சி ஏகம்பனே.<BR>
<BR>
  83:<BR>
  அன்னை எத்தனை எத்தனை அன்னையோ<BR>
  அப்பன் எத்தனை எத்தனை அப்பனோ<BR>
  பிள்ளை எத்தனை எத்தனை பெண்டிரோ<BR>
  பிள்ளை எத்தனை எத்தனை பிள்ளையோ<BR>
  முன்னை எத்தனை எத்தனை சன்மமோ<BR>
  மூடனாய் அடியேனும் அறிந்திலேன்<BR>
  இன்னம் எத்தனை எத்தனை சன்மமோ<BR>
  என்செய்வேன்கச்சி ஏகம்ப நாதனே<BR>
<BR>
  திருத் தில்லை<BR>
  84:<BR>
  காம்பிணங் கும்பணைத் தோளார்க்கும் பொன்னுக்குங் காசினிக்கும்<BR>
  தாம்பிணங் கும்பல ஆசையும் விட்டுத் தனித்துச் செத்துப்<BR>
  போம்பிணந் தன்னைத் திரளாகக் கூடிப் புரண்டு இனிமேற்<BR>
  சாம்பிணங் கத்துது ஐயோ! என் செய்வேன் தில்லைச் சங்கரனே!<BR>
<BR>
  85:<BR>
  சோறிடும் நாடு, துணிதருங் குப்பை, தொண்டன் பரைக்கண்டு<BR>
  ஏறிடுங் கைகள் இறங்கிடுந் தீவினை, எப்பொழுதும்<BR>
  நீறிடும் மேனியர் சிற்றம் பலவர் நிருத்தங்கண்டால்<BR>
  ஊறிடும் கண்கள் உருகிடும் நெஞ்சம்என் உள்ளமுமே!<BR>
<BR>
  86:<BR>
  அழலுக்குள் வெண்ணெய் எனவே உருகிப்பொன் னம்பலத்தார்<BR>
  நிழலுக்குள் நின்று தவமுற் றாமல்நிட் டூரமின்னார்<BR>
  குழலுக் கிசைந்த வகைமாலை கொண்டுகுற் றேவல்செய்து<BR>
  விழலுக்கு முத்துலை இட்டிறைத் தேன் என் விதிவசமே.<BR>
<BR>
  87:<BR>
  ஓடாமல் பாழுக்கு உழையாமல் ஓரம் உரைப்பவர்பால்<BR>
  கூடாமல் நல்லவர் கூட்டம் விடாமல்வெங் கோபம் நெஞ்சில்<BR>
  நாடாமல் நன்மை வழுவாமல் இன்றைக்கு நாளைக்கென்று<BR>
  தேடாமல் செல்வம் தருவாய்! சிதம்பர தேசிகனே!<BR>
<BR>
  88:<BR>
  பாராமல் ஏற்பவர்க்கு இல்லையென் னாமல் பழுதுசொல்லி<BR>
  வாராமல் பாவங்கள் வந்தணு காமல் மனம் அயர்ந்து<BR>
  பேராமல், சேவை பிரியாமல் அன்புபெ றாதவரைச்<BR>
  சேராமல் செல்வம் தருவாய்! சிதம்பர தேசிகனே!<BR>
<BR>
  89:<BR>
  கொல்லாமல், கொன்றதைத் தின்னாமல், குத்திரங் கோள்களவு<BR>
  கல்லாமல், கைதவ ரோடுஇணங் காமல்கனவி னும்பொய்<BR>
  சொல்லாமல், சொற்களைக் கேளாமல், தோகையர் மாயையிலே<BR>
  செல்லாமல், செல்வந் தருவாய் சிதம்பர தேசிகனே!<BR>
<BR>
  90:<BR>
  முடிசார்ந்த மன்னரும் மற்றுமுள் ளோரும் முடிவிலொரு<BR>
  பிடிசாம்ப ராய்வெந்து மண்ணாவ துங்கண்டு பின்னும் இந்தப்<BR>
  படிசார்ந்த வாழ்வை நினைப்பதல் லால்பொன்னின் அம்பலவர்<BR>
  அடிசார்ந்து நாம்உய்ய வேண்டுமென்றே அறி வாரில்லையே!<BR>
<BR>
  91:<BR>
  காலை உபாதி மலஞ்சலமாம் அன்றிக் கட்டுச்சியிற்<BR>
  சால உபாதி பசிதாகம் ஆகும்முன் சஞ்சிதிமாம்<BR>
  மாலை உபாதி துயில்காமமாம் இவை மாற்றிவிட்டே<BR>
  ஆலம் உகந்தருள் அம்பலவா, என்னை ஆண்டருளே!<BR>
<BR>
  92:<BR>
  ஆயும் புகழ்த்தில்லை அம்பலவாணர் அருகில் சென்றால்<BR>
  பாயும் இடபம், கடிக்கும் அரவம், பின்பற்றிச் சென்றால்<BR>
  பேயுங் கணமும் பெருந்தலைப் பூதமும் பின்தொடரும்;<BR>
  போயென்செய் வாய்மனமே பிணக் காடவர் போமிடமே?<BR>
<BR>
  93:<BR>
  ஓடும் எடுத்து அதள் ஆடையும் சுற்றி, உலாவிமெள்ள<BR>
  வீடுகள் தோறும் பலிவாங்கியே, விதி யற்றவர்போல்<BR>
  ஆடும் அருள்கொண்டு இங்கு அம்பலத்தே நிற்கும் ஆண்டிதன்னைத்<BR>
  தேடுங் கணக்கென்ன காண்! சிவகாம சவுந்தரியே.<BR>
<BR>
  94:<BR>
  ஊட்டுவிப் பானும் உறங்குவிப்பானும் இங்கு ஒன்றோடொன்றை<BR>
  மூட்டுவிப் பானும் முயங்குவிப் பானும் முயன்றவினை<BR>
  காட்டுவிப் பானும் இருவினைப் பாசக் கயிற்றின் வழி<BR>
  ஆட்டுவிப் பானும் ஒருவன்உண் டேதில்லை அம்பலத்தே!<BR>
<BR>
  95:<BR>
  அடியார்க்கு எளியவர் அம்பலவாணர் அடிபணிந்தால்<BR>
  மடியாமல் செல்வ வரம்பெற லாம், வையம் ஏழளந்த<BR>
  நெடியோனும் வேதனுங் காணாத நித்த நிமலன் அருள்<BR>
  குடிகாணும் நாங்கள்! அவர்காணும் எங்கள் குலதெய்வமே!<BR>
<BR>
  96:<BR>
  தெய்வச் சிதம்பர தேவா! உன் சித்தம் திரும்பிவிட்டால்<BR>
  பொய்வைத்த சொப்பன மாமன்னர் வாழ்வும் புவியுமெங்கே?<BR>
  மெய்வைத்த செல்வமெங்கே? மண்ட லீகர்தம் மேடையெங்கே?<BR>
  கைவைத்த நாடக சாலையெங்கே? இது கண்மயக்கே!<BR>
<BR>
  97:<BR>
  உடுப்பானும் பாலன்னம் உண்பானும் உய்வித்தொருவர் தம்மைக்<BR>
  கெடுப்பானும் ஏதென்று கேள்விசெய் வானும் கதியடங்கக்<BR>
  கொடுப்பானும் தேகிஎன்று ஏற்பானும் ஏற்கக் கொடாமல் நின்று<BR>
  தடுப்பானும் நீயல்லையோ தில்லை ஆனந்தத் தாண்டவனே!<BR>
<BR>
  98:<BR>
  வித்தாரம் பேசினும் சோங்கேறி னும் கம்ப மீதிருந்து<BR>
  தத்தாஎன் றோதிப் பரிவுகொண்டாடினும் தம்முன்தம்பி<BR>
  ஒத்தாசை பேசினும் ஆவதுண்டோ? தில்லை யுள்நிறைந்த<BR>
  கத்தாவின் சொற்படி அல்லாது வேறில்லை கன்மங்களே.<BR>
<BR>
  99:<BR>
  பிறவாதிருக்க வரம்பெறல் வேண்டும்; பிறந்துவிட்டால்<BR>
  இறவா திருக்க மருந்துண்டு காண்இது எப்படியோ<BR>
  அறமார் புகழ்த்தில்லை அம்பல வாணர் அடிக்கமலம்<BR>
  மறவா திருமனமே! அதுகாண் நல் மருந்துனக்கே!<BR>
<BR>
  100:<BR>
  தவியா திரு நெஞ்சமே தில்லை மேவிய சங்கரனைப்<BR>
  புவியார்ந் திருக்கின்ற ஞானா கரனைப் புராந்தகனை<BR>
  அவியாவிளக்கைப் பொன்னம்பலத் தாடியை ஐந்தெழுத்தால்<BR>
  செவியாமல் நீ செபித்தால் பிறவாமுத்தி சித்திக்குமே!<BR>
  <BR>
  திருத் தில்லை<BR>
  101:<BR>
  நாலின் மறைப்பொருள் அம்பல வாணரை நம்பியவர்<BR>
  பாலில் ஒருதரம் சேவிக்கொ ணாதிருப் பார்க் கருங்கல்<BR>
  மேலில் எடுத்தவர் கைவிலங் கைத்தைப்பர் மீண்டுமொரு<BR>
  காலில் நிறுத்துவர் கிட்டியும் தாம்வந்து கட்டுவரே.<BR>
<BR>
  102:<BR>
  ஆற்றொடு தும்பை அணிந்தாடும் அம்பல வாணர்தம்மைப்<BR>
  போற்றா தவர்க்கு அடையாளம் உண்டே இந்தப் பூதலத்தில்<BR>
  சோற்றாவி அற்றுச் சுகமற்றுச் சுற்றத் துணியும் அற்றே<BR>
  ஏற்றாலும் பிச்சை கிடையாமல் ஏக்கற் றிருப்பர்களே.<BR>
<BR>
  103:<BR>
  அத்தனை, முப்பத்து முக்கோடி தேவர்க் கதிபதியை<BR>
  நித்தனை, அம்மை சிவகாம சுந்தரி நேசனை, எம்<BR>
  கத்தனைப் பொன்னம்பலத் தாடும் ஐயனைக் காணக்கண்<BR>
  எத்தனை கோடி யுகமோ தவஞ்செய் திருக்கின்றனவே!<BR>
<BR>
  திருச்செங்காடு<BR>
  104:<BR>
  நெருப்பான மேனியர் செங்காட்டில் ஆத்தி நிழல் அருகே<BR>
  இருப்பார் திருவுளம் எப்படி யோஇன்னம் என்னை அன்னைக்<BR>
  கருப்பா சயக்குழிக்கே தள்ளு மோகண்ணன் காணரிய<BR>
  திருப்பாத மேதரு மோதெரி யாது சிவன்செயலே.<BR>
<BR>
  திருவொற்றியூர்<BR>
  105:<BR>
  ஐயுந் தொடர்ந்து, விழியுஞ் செருகி, அறிவழிந்து,<BR>
  மெய்யும் பொய்யாகி விடுகின்ற போதொன்று வேண்டுவன்யான்<BR>
  செய்யுந் திருவெற்றி யூர்உடையீர்! திரு நீறுமிட்டுக்<BR>
  கையுந் தொழப் பண்ணி ஐந்தெழுத் தோதவுங் கற்பியுமே.<BR>
<BR>
  106:<BR>
  சுடப்படு வார் அறி யார், புரம் மூன்றையுஞ் சுட்டபிரான்<BR>
  திடப்படு மாமதில் தென்ஒற்றி யூரன் தெருப்பரப்பில்<BR>
  நடப்பவர் பொற்பதம் நந்தலை மேற்பட நன்குருண்டு<BR>
  கிடப்பது காண்மன மே விதி ஏட்டைக் கிழிப்பதுவே!<BR>
<BR>
  திருவிடைமருதூர்<BR>
  107:<BR>
  காடே திரிந்தென்ன? காற்றே புசித்தென்ன? கந்தை சுற்றி<BR>
  ஓடே எடுத்தென்ன? உள்ளன்பி லாதவர் ஓங்குவிண்ணோர்<BR>
  நாடே இடைமரு தீசர்க்கு மெய்யன்பர் நாரியர்பால்<BR>
  வீடே யிருப்பினும் மெய்ஞ்ஞான வீட்டின்பம் மேவுவரே.<BR>
<BR>
  108:<BR>
  தாயும் பகை கொண்ட பெண்டீர் பெரும்பகை தன்னுடைய<BR>
  சேயும் பகை உற வோரும் பகைஇச் செகமும் பகை<BR>
  ஆயும் பொழுதில் அருஞ்செல்வம் நீங்கில்இங் காதலினால்<BR>
  தோயுநெஞ்சே மரு தீசர்பொற் பாதஞ் சுதந்தரமே.<BR>
<BR>
  திருக்கழுக்குன்றம்<BR>
  109:<BR>
  காடோ? செடியோ? கடல்புற மோ? கனமே மிகுந்த<BR>
  நாடோ? நகரோ? நகர்நடு வோ? நலமே மிகுந்த<BR>
  வீடோ? புறந்திண்ணை யோ? தமி யேன்உடல் விழுமிடம்?<BR>
  நீள்தோய் கழுக்குன்றி லீசா! உயிர்த்துணை நின்பதமே!<BR>
<BR>
  திருக்காளத்தி<BR>
  110:<BR>
  பத்தும் புகுந்து பிறந்து வளர்ந்து பட்டாடைசுற்றி,<BR>
  முத்தும் பவளமும் பூண்டுஓடி ஆடி முடிந்தபின்பு<BR>
  செத்துக் கிடக்கும் பிணத்தருகே இனிச் சாம்பிணங்கள்<BR>
  கத்துங் கணக்கென்ன? காண் கயிலாபுரிக் காளத்தியே!<BR>
<BR>
  111:<BR>
  பொன்னால் பிரயோசனம்பொன் படைத்தார்க்குண்டு; பொன் படைத்தோன்<BR>
  தன்னால் பிரயோசனம் பொன்னுக்கங் கேதுண்டு அத்தன் மையைப்போல்<BR>
  உன்னால்பிர யோசனம் வேணதெல் லாம்உண்டு உனைப்பணியும்<BR>
  என்னால்பிர யோசனம் ஏதுண்டு? காளத்தி ஈச்சுரனே!<BR>
<BR>
  112:<BR>
  வாளால் மகவரிந்து ஊட்டவல்லேன் அல்லன்; மாதுசொன்ன<BR>
  சூளால் இளமை துறக்கவல்லேன் அல்லன்; தொண்டு செய்து<BR>
  நாளாறில் கண்இடந்து அப்பவல்லேன் அல்லன்நான் இனிச்சென்று<BR>
  ஆளாவது எப்படியோ திருக்காளத்தி அப்பருக்கே?<BR>
<BR>
  113:<BR>
  முப்போதும் அன்னம் புசிக்கவும் தூங்கவும் மோகத்தினால்<BR>
  செப்போது இளமுலை யாருடன் சேரவும் சீவன்விடும்<BR>
  அப்போது கண்கலக் கப்படவும் வைத்தாய் ஐயனே!<BR>
  எப்போது காணவல் லேன்? திருக் காளத்தி ஈச்சுரனே!<BR>
<BR>
  114:<BR>
  இரைக்கே இரவும் பகலும் திரிந்திங்கு இளைத்துமின்னார்<BR>
  அரைக்கே அவலக் குழியருகே அசும் பார்ந்தொழுகும்<BR>
  புரைக்கே உழலும் தமியேனை ஆண்டருள்! பொன்முகலிக்<BR>
  கரைக்கே கல்லால நிழற்கீழ் அமர்ந்தருள் காளத்தியே!<BR>
<BR>
  115:<BR>
  நாறும் குருதிச் சலதாரை; தோற்புரை நாள் தொறும்சீ<BR>
  ஊறும் மலக்குழி காமத்துவாரம் ஒளித்திடும்புண்<BR>
  தேறும் தசைப்பிளப் பந்தரங் கத்துள சிற்றின்பம்விட்டு<BR>
  ஏறும் பதந்தருவாய்! திருக் காளத்தி ஈச்சுரனே!<BR>
<BR>
  திருக்கைலாயம்<BR>
  116:<BR>
  கான்சாயும் வெள்ளி மலைக்கரசே! - நின் கழல் நம்பினேன்<BR>
  ஊன்சாயும் சென்மம் ஒழித்திடு வாய்! கர வூரனுக்காய்<BR>
  மான்சாய செங்கை மழுவலஞ் சாய வனைந்த கொன்றைத்<BR>
  தேன்சாய நல்ல திருமேனி சாய்த்த சிவக் கொழுந்தே!<BR>
<BR>
  117:<BR>
  இல்லம் துறந்து பசிவந்த போது அங்கு இரந்து தின்று<BR>
  பல்லும் கரையற்று, வெள்வாயு மாய்ஒன்றில் பற்றுமின்றிச்<BR>
  சொல்லும் பொருளும் இழந்து சுகானந்தத் தூக்கத்திலே<BR>
  அல்லும் பகலும் இருப்பாதென் றோ? கயி லாயத்தனே!<BR>
<BR>
  118:<BR>
  சினந்தனை யற்றுப் பிரியமும் தான் அற்றுச் செய்கையற்று<BR>
  நினைந்ததும்அற்று, நினையா மையுமற்று, நிர்ச்சிந்தனாய்த்<BR>
  தனந்தனி யேயிருந்து ஆனந்த நித்திரை தங்குகின்ற<BR>
  அனந்தலில் என்றிருப்பேன் அத்தனே! கயிலாயத்தனே!<BR>
<BR>
  119:<BR>
  கையார ஏற்றுநின் றுஅங்ஙனந் தின்று, கரித்துணியைத்<BR>
  தையா துஉடுத்தி, நின் சந்நிதிக்கே வந்து சந்ததமும்<BR>
  மெய்யார நிற்பணிந்து உள்ளே உரோமம் விதிர்விதிர்ப்ப<BR>
  ஐயா என்று ஓலம் இடுவது என்றோ? கயிலாயத்தனே!<BR>
<BR>
  120:<BR>
  நீறார்த்த மேனி உரோமம் சிலிர்த்து உளம் நெக்குநெக்குச்<BR>
  சேறாய்க் கசிந்து கசிந்தே உருகி, நின்சீரடிக்கே<BR>
  மாறாத் தியானமுற்று ஆனந்த மேற்கொண்டு, மார்பில் கண்ணீர்<BR>
  ஆறாய்ப் பெருகக் கிடப்பதென்றோ? கயிலாயத்தனே!<BR>
<BR>
  121:<BR>
  செல்வரைப் பின்சென்று சங்கடம்பேசித் தினந்தினமும்<BR>
  பல்லினைக் காட்டிப் பரிதவியாமல் பரமானந்தத்தின்<BR>
  எல்லையில் புக்கிட ஏகாந்தமாய் எனக் காமிடத்தே<BR>
  அல்லல் அற்று என்றிருப்பேன் அத்த னே! கயிலாயத்தனே!<BR>
<BR>
  122:<BR>
  மந்திக் குருளையொத் தேன்இல்லை; நாயேன் வழக்கறிந்தும்<BR>
  சிந்திக்கும் சிந்தையை யான்என்செய் வேன்எனைத் தீதகற்றிப்<BR>
  புந்திப் பரிவில் குருளையை ஏந்திய பூசையைப்போல்<BR>
  எந்தைக் குரியவன் காண் அத்த னே !கயி லாயத்தனே!<BR>
<BR>
  123:<BR>
  வருந்தேன் பிறந்தும் இறந்தும் மயக்கும் புலன்வழிப்போய்ப்<BR>
  பொருந்தேன் நரகில் புகுகின்றி லென், புகழ்வாரிடத்தில்<BR>
  இருந்தேன் இனியவர் கூட்டம் விடேன்இயல் அஞ்செழுத்தாம்<BR>
  அரும்தேன் அருந்துவன் நின் அரு ளால்கயி லாயத்தனே!<BR>
<BR>
  மதுரை<BR>
  124:<BR>
  விடப்படு மோ இப் பிரபஞ்ச வாழ்க்கையை? விட்டுமனம்<BR>
  திடப்படு மோ? நின் அருளின்றி யேதினமே அலையக்<BR>
  கடப்படு மோ? அற்பர் வாயிலில் சென் றுகண்ணீர் ததும்பிப்<BR>
  படப்படு மோ? சொக்க நாதா! சவுந்தர பாண்டியனே!<BR>
<BR>
  பொது<BR>
  125:<BR>
  உடைகோ வணம் உண்டு, உறங்கப் புறந்திண்ணையுண்டு, உணவிங்கு<BR>
  அடைகாய் இலையுண்டு, அருந்தத் தண்ணீர் உண்டு, அருந்துணைக்கே<BR>
  விடையேறும் ஈசர் திருநாமம்உண்டு இந்தமேதினியில்<BR>
  வடகோடு உயர்ந்தென்ன தென்கோடு சாய்ந்தென்ன வான்பிறைக்கே?<BR>
<BR>
  126:<BR>
  வீடு நமக்குத் திருவாலங் காடு; விமலர் தந்த<BR>
  ஓடு நமக்குண்டு வற்றாத பாத்திரம்; ஓங்குசெல்வ<BR>
  நாடு நமக்குண்டு கேட்பதெல்லாம்தர; நன்னெஞ்சமே!<BR>
  ஈடு நமக்குச் சொலவே ஒருவரும் இங்கில்லையே!<BR>
<BR>
  127:<BR>
  நாடிக்கொண்டு ஈசரை நாட்டமுற் றாயிலை; நாதரடி<BR>
  தேடிக்கொண் டாடித் தெளிந்தா யிலை; செக மாயைவந்து<BR>
  மூடிக்கொண் டோமென்றும், காமாயு தங்கள் முனிந்தவென்றும்<BR>
  பீடிப்பை யோநெஞ்ச மேயுனைப் போல இல்லை பித்தர்களே!<BR>
<BR>
  128:<BR>
  கையொன்று செய்ய, விழியொன்று நாடக் கருத்தொன்று எண்ணப்<BR>
  பொய்யொன்று வஞ்சக நாவொன்று பேசப் புலால் கமழும்<BR>
  மெய்யொன்று சாரச் செவியொன்று கேட்க விரும்பும்யான்<BR>
  செய்கின்ற பூசைஎவ் வாறுகொள்வாய்? வினை தீர்த்தவனே!<BR>
<BR>
  129:<BR>
  கண்ணுண்டு காணக் கருத்துண்டு நோக்கக் கசிந்துருகிப்<BR>
  பண்ணுண்டு பாடச் செவியுண்டு கேட்கப் பல்பச்சிலையால்<BR>
  எண்ணுண்டு சாத்த எதிர்நிற்க ஈசன் இருக்கையிலே<BR>
  மண்ணுண்டு போகுதை யோ! கெடுவீர் இந்த மானுடமே!<BR>
<BR>
  130:<BR>
  சொல்லிலும் சொல்லின் முடிவிலும் வேதச் சுருதியிலும்<BR>
  அல்லிலு(ம்) மாசற்ற ஆகாயம் தன்னிலும் ஆய்ந்து விட்டோர்<BR>
  இல்லிலும் அன்பரிடத்திலும் ஈசன் இருக்குமிடம்!<BR>
  கல்லிலும் செம்பிலு மோ இருப்பான் எங்கள் கண்ணுதலே?<BR>
<BR>
  131:<BR>
  வினைப்போகமே ஒரு தேகங்கண்டாய்! வினை தான் ஒழிந்தால்<BR>
  தினைப்போ தளவும் நில் லாதுகண்டாய்! சிவன் பாதம்நினை!<BR>
  நினைப்போரை மேவு; நினையாரை நீங்கி இந்நெறியில் நின்றால்<BR>
  உனைப்போல் ஒருவருண்டோ மனமே எனக்கு உற்றவரே?<BR>
<BR>
  132:<BR>
  பட்டைக் கிழித்துப் பருஊசி தன்னைப் பரிந்தெடுத்து,<BR>
  முட்டச் சுருட்டி என்மொய்குழ லாள்கையில் முன்கொடுத்து<BR>
  கட்டியிருந்த கனமாய்க்காரி தன் காமம் எல்லாம்<BR>
  விட்டுப் பிரியஎன் றோ இங்ங னேசிவன் மீண்டதுவே?<BR>
<BR>
  133:<BR>
  சூதுற்ற கொங்கையும் மானார் கலவியும் சூழ்பொருளும்,<BR>
  போதுற்ற பூசலுக்கு என்செய லாம்? செய்த புண்ணியத்தால்<BR>
  தீதுற்ற மன்னவன் சிந்தையில் நின்று தெளிவதற்கோ<BR>
  காதற்ற ஊசியைத் தந்து விட்டான் என்றன் கைதனிலே?<BR>
<BR>
  134:<BR>
  வாதுற்ற திண்புயர் அண்ணாமலையர் மலர்ப் பதத்தைப்<BR>
  போதுற்ற எப்போதும் புகலுநெஞ் சே! இந்தப் பூதலத்தில்<BR>
  தீதுற்ற செல்வமென்? தேடிப் புதைத்த திரவியமென்?<BR>
  காதற்ற ஊசியும் வாராது காணுங் கடைவழிக்கே!<BR>
<BR>
  135:<BR>
  வேதத்தின் உட்பொருள் மண்ணாசை மங்கையை விட்டுவிடப்<BR>
  போதித்த வன்மொழி கேட்டிலையோ? செய்த புண்ணியத்தால்<BR>
  ஆதித்தன் சந்திரன் போல வெளிச்சம் அதாம் பொழுது<BR>
  காதற்ற ஊசியும் வாராது காணுங் கடை வழிக்கே!<BR>
<BR>
  136:<BR>
  மனையாளும் மக்களும் வாழ்வும் தனமும் தன் வாயில்மட்டே<BR>
  இனமான சுற்றம் மயானம் மட்டே வழிக்கேது துணை?<BR>
  தினையா மளவு எள்ளளவாகிலும் முன்பு செய்ததவம்<BR>
  தனையாள என்றும் பரலோகம் சித்திக்கும் சத்தியமே.<BR>
<BR>
  137:<BR>
  அத்தமும் வாழ்வும் அகத்து மட்டே! விழியம் பொழுக<BR>
  மெத்திய மாதரும் வீதிமட்டே விம்மி விம்மி இரு<BR>
  கைத்தலை மேல்வைத்து அழும் மைந்தரும் சுடு காடு மட்டே!<BR>
  பற்றித் தொடரும் இருவினைப் புண்ணிய பாவமுமே!<BR>
<BR>
  138:<BR>
  சீயும் குருதிச் செழுநீர் வழும்பும் செறிந்தெழுந்து<BR>
  பாயும்; புடவை ஒன்றில்லாத போது பகல் இரவாய்<BR>
  ஈயும் எறும்பும் புகுகின்ற யோனிக்கு இரவுபகல்<BR>
  மாயும் மனிதரை மாயாமல் வைக்கமருந்தில்லையே !<BR>
<BR>
  139:<BR>
  சீதப் பனிக்குண்டு சிக்கெனக் கந்தை; தினம் இரந்து<BR>
  நீ துய்க்கச் சோறு மனைதோறும் உண்டு, நினைவெழுந்தால்<BR>
  வீதிக்கு நல்ல விலைமாதர் உண்டு; இந்த மேதினியில்<BR>
  ஏதுக்கு நீசலித்தாய் மனமே என்றும் புண்படவே?<BR>
<BR>
  140:<BR>
  ஆறுண்டு; தோப்புண்டு; அணிவீதி அம்பலம் தானு முண்டு;<BR>
  நீறுண்டு; கந்தை நெடுங்கோ வணமுண்டு; நித்தம் நித்தம்<BR>
  மாறுண்டு உலாவி மயங்கும் நெஞ்சே! மனைதோறும் சென்று<BR>
  சோறுண்டு தூங்கிப் பின் சும்மா இருக்கச் சுகமும் உண்டே!<BR>
<BR>
  141:<BR>
  உடுக்கக் கவிக்கக் குளிர்காற்று வெய்யில் ஒடுங்கி வந்தால்<BR>
  தடுக்கப் பழையவொரு வேட்டியுண்டு; சகம் முழுதும்<BR>
  படுக்கப் புறந்திண்ணை யெங்கெங்கு முண்டு; பசித்து வந்தால்<BR>
  கொடுக்கச் சிவனுண்டு; நெஞ்சே! நமக்குக் குறைவில்லையே!<BR>
<BR>
  142:<BR>
  மாடுண்டு; கன்றுண்டு; மக்களுண்டு என்று மகிழ்வதெல்லாம்<BR>
  கேடுண்டு எனும்படி கேட்டு விட்டோம் இனிக் கேள்மனமே!<BR>
  ஓடுண்டு; கந்தையுண் டுள்ளேயெழுத் தைந்தும் ஓதவுண்டு<BR>
  தோடுண்ட கண்டன் அடியார் நமக்குத் துணையு முண்டே!<BR>
<BR>
  143:<BR>
  மாத்தா னவத்தையும் மாயா புரியின் மயக்கத்தையும்<BR>
  நீத்தார் தமக்கொரு நிட்டையுண்டோ? நித்தன் அன்பு கொண்டு<BR>
  வேர்த்தால் குளித்துப் பசித்தால் புசித்து விழி துயின்று<BR>
  பார்த்தால் உலகத் தவர்போல் இருப்பர் பற்று அற்றவரே !<BR>
<BR>
  144:<BR>
  ஒன்றென்றிரு தெய்வம் உண்டென்றிரு உயர் செல்வமெல்லாம்<BR>
  அன்றென்றிரு பசித்தோர் முகம் பார் நல்லறமும் நட்பும்<BR>
  நன்றென்றிரு நடு நீங்காமலே நமக்கு இட்டபடி<BR>
  என்றென்றிரு மனமே உனக்கே உபதேச மிதே.<BR>
<BR>
  145:<BR>
  நாட்டமென் றேயிரு சற்குரு பாதத்தை நம்பு பொம்மல்<BR>
  ஆட்டமென் றேயிரு பொல்லா வுடலை அடர்ந்த சந்தைக்<BR>
  கூட்டமென் றேயிரு சுற்றத்தை வாழ்வைக் குடங்கவிழ்நீர்<BR>
  ஓட்டமென் றேயிரு நெஞ்சே உனக்கு உபதேசமிதே !<BR>
<BR>
  146:<BR>
  என் செய லாவது யாதொன்றும் இல்லை இனித் தெய்வமே<BR>
  உன் செய லேயென்று உணரப்பெற்றேன் இந்த ஊனெடுத்த<BR>
  பின் செய்த தீவினை யாதொன்றும் இல்லைப் பிறப்பதற்கு<BR>
  முன் செய்த தீவினையோ இங்ஙனமே வந்து மூண்டதுவே<BR>
<BR>
  147:<BR>
  திருவேடம் ஆகித் தெருவில் பயின் றென்னைத் தேடிவந்த<BR>
  பரிவாகப் பிச்சை பகருமென் றானைப்பதம் பணிந்தேன்<BR>
  கருவாகும் ஏதக் கடற்கரை மேவக் கருதும் என்னை<BR>
  உருவாகிக் கொள்ள வல்லோ இங்ங னேசிவன் உற்றதுவே<BR>
<BR>
  148:<BR>
  விட்டேன் உலகம் விரும்பேன் இருவினை வீணருடன்<BR>
  கிட்டேன் அவர் உரை கேட்டும் இரேன் மெய் கெடாத நிலை<BR>
  தொட்டேன் சுகதுக்கம் அற்றுவிட்டேன் தொல்லை நான் மறைக்கும்<BR>
  எட்டேன் எனும்பரம் என்னிடத்தே வந்து இங்கு எய்தியதே!<BR>
<BR>
  149:<BR>
  அட்டாங்க யோகமும் ஆதாரம் ஆறும் அவத்தை ஐந்தும்<BR>
  விட்டேறிப் போன வெளிதனிலே வியப் பொன்று கண்டேன்<BR>
  வட்டாகிச் செம்மதிப் பாலூறல் உண்டு மகிழ்ந் திருக்க<BR>
  எட்டாத பேரின்பம் என்னை விழுங்கி இருக்கின்றதே.<BR>
<BR>
  150:<BR>
  எரி எனக்கென்னும் புழுவோ எனக் கென்னும் இந்த மண்ணும்<BR>
  சரி எனக் கென்னும் பருந்தோ எனக்கென்னும் தான் புசிக்க<BR>
  நரி எனக் கென்னும் புன்னாய் எனக்கென்னும் இந்நாறுடலைப்<BR>
  பிரியமுடன் வளர்த்தேன்; இதனால் என்ன பேறு எனக்கே?<BR>
  <BR>
  பொது<BR>
  151:<BR>
  அண்ணல்தன் வீதி அரசிருப் பாகும் அணி படையோர்<BR>
  நண்ணொரு நாலொன்பதாம் அவர் ஏவலும் நண்ணும்இவ்வூர்<BR>
  துண்ணென் பசிக்கு மடைப்பள்ளியான் சுகமுமெல்லாம்<BR>
  எண்ணிலி காலம் அவமே விடுத்தனம் எண்ணரிதே !<BR>
<BR>
  152:<BR>
  என்பெற்ற தாயாரும் என்னைப் ‘பிண’ மென்று இகழ்ந்து விட்டார்;<BR>
  பொன்பெற்ற மாதரும் ‘போ’ மென்று சொல்லிப் புலம்பி விட்டார்<BR>
  கொன்பெற்ற மைந்தரும் பின்வலம் வந்து குடம் உடைத்தார்;<BR>
  உன்பற்று ஒழிய ஒருபற்றும் இல்லை உடையவனே!<BR>
<BR>
  153:<BR>
  கரையற்ற பல்லும் கரித்துணி ஆடையும் கள்ளமின்றிப்<BR>
  பொறை யுற்ற நெஞ்சமும் பொல்லாத ஊணும் புறந்திண்ணையும்<BR>
  தரையில் கிடப்பும் இரந்துண்ணும் ஓடும் சகமறியக்<BR>
  குறைவற்ற செல்வமென் றேகோல மாமறை கூப்பிடுமே.<BR>
<BR>
  154:<BR>
  எட்டுத் திசையும் பதினாறு கோணமும் எங்கும் ஒன்றாய்<BR>
  முட்டித் ததும்பி முளைத்தோங்கு சோதியை மூட ரெல்லாம்<BR>
  கட்டிச் சுருட்டித்தம் கக்கத்தில் வைப்பர், கருத்தில் வையார்<BR>
  பட்டப் பகலை இரவென்று கூறிடும் பாதகரே.<BR>
<BR>
  155:<BR>
  வாய்நாறும் ஊழல் மயிர்ச்சிக்கு நாறிடும் மையிடுங்கண்<BR>
  பீ நாறும் அங்கம் பிணவெடி நாறும் பெருங்குழி வாய்ச்<BR>
  சீ நாறும் யோனி அழல்நாறும் இந்திரியப் பேறு சிந்திப்<BR>
  பாய்நாறும் மங்கையர்க் கோஇங்ஙனே மனம் பற்றியதே?<BR>
<BR>
  156:<BR>
  உரைக்கைக்கு நல்ல திருவெழுத்து ஐந்துண்டு உரைப்படியே<BR>
  செருக்கித் தரிக்கத் திருநீறு முண்டு தெருக்குப்பையில்<BR>
  தரிக்கக் கரித்துணி ஆடையும் உண்டு எந்தச் சாதியிலும்<BR>
  இரக்கத் துணிந்துகொண்டேன் குறை ஏதும் எனக்கில்லையே<BR>
<BR>
  157:<BR>
  ஏதப்பட்டாய் இனி மேற்படும் பாட்டைஇ தென்றறிந்து<BR>
  போதப்பட்டாயில்லை நல்லோரிடம் சென்று புல் லறிவால்<BR>
  வாதைப்பட்டாய் மட மானார் கலவி மயக்கத்திலே<BR>
  பேதப்பட்டாய் நெஞ்சமே உனைப்போல் இல்லை பித்தருமே !<BR>
<BR>
  158:<BR>
  சுரப்பற்று வல்வினை சுற்றமும் அற்றுத் தொழில்களற்று<BR>
  கரப்பற்று மங்கையர் கையிணக் கற்றுக் கவலையற்று<BR>
  வரப்பற்று நாதனை வாயார வாழ்த்தி மன மடங்கப்<BR>
  பரப்பற்றி ருப்பதன் றோ? பர மா ! பரமானந்தமே !<BR>
<BR>
  159:<BR>
  பேய்போல் திரிந்து பிணம்போல் கிடந்து இட்ட பிச்சையெல்லாம்<BR>
  நாய்போல் அருந்தி நரிபோல் உழன்று நன்மங்கை யரைத்<BR>
  தாய்போல் கருதித் தமர்போல் அனைவர்க்கும் தாழ்மை சொல்லிச்<BR>
  சேய்போல் இருப்பர்கண் டீர்உண்மை ஞானம் தெளிந்தவரே !<BR>
<BR>
  160:<BR>
  விடக்கே பருந்தின் விருந்தே கமண்டல வீண னிட்ட<BR>
  முடக்கே புழுவந்து உறையிடமே நலம் முற்றும் இலாச்<BR>
  சடக்கே கருவி தளர்ந்துவிட்டார் பெற்ற தாயுந்தொடாத்<BR>
  தொடக்கே உனைச்சுமந் தேன் நின்னின் ஏது சுகமெனக்கே?<BR>
<BR>
  161:<BR>
  அழுதால் பயனென்ன? நொந்தால் பயனென்ன? ஆவதில்லை<BR>
  தொழுதால் பயனென்ன? நின்னை ஒருவர் சுடவுரைத்த<BR>
  பழுதால் பயனென்ன? நன்மையும் தீமையும் பங்கயத் தோன்<BR>
  எழுதாப்படி வருமோ? சலியாதுஇரு என்ஏழை நெஞ்சே !<BR>
<BR>
  162:<BR>
  செல்வரைப் பின்சென் றுபசாரம் பேசித் தினந்தினமும்<BR>
  பல்லினைக் காட்டி பரிதவி யாமல் பரமா னந்தத்தின்<BR>
  எல்லையில் புக்குநல் ஏகாந்த மாய் எனக் காமிடத்தே<BR>
  அல்லல் அற்றுஎன்றிருப் பேன் ஆலநீழல் அரும் பொருளே !<BR>
<BR>
  163:<BR>
  ஊரீர் உமக்கோர் உபதேசம் கேளும் உடம் படங்கப்<BR>
  போரீர் சமனைக் கழுவேற்று நீற்றைப் புறந்திண்ணையில்<BR>
  சாரீர் அனந்தலைச் சுற்றத்தை நீங்கிச் சகம்நகைக்க<BR>
  ஏரீர் உமக்கு அவர் தாமே தருவர் இணையடியே !<BR>
<BR>
  164:<BR>
  நீற்றைப் புனைந்தென்ன? நீராடப் போயென்ன? நீ மனமே<BR>
  மாற்றிப் பிறக்க வகையறிந் தாயில்லை மாமறைநூல்<BR>
  ஏற்றிக் கிடக்கும் எழுகோடி மந்திரம் என்ன கண்டாய்?<BR>
  ஆற்றில் கிடந்தும் துறையறி யாமல் அலைகின்றையே !<BR>
<BR>
  165:<BR>
  ஓங்கார மாய்நின்ற வத்துவி லேஒரு வித்துவந்து<BR>
  பாங்காய் முளைத்த பயன் அறிந்தால் பதி னாலுலகும்<BR>
  நீங்காமல் நீங்கி நிறையாய் நிறைந்து நிறையுருவாய்<BR>
  ஆங்கார மானவர்க் கெட்டாக் கனிவந் தமர்ந்திடுமே.<BR>
<BR>
  166:<BR>
  விதியார் படைப்பும் அரியார் அளிப்பும் வியன் கயிலைப்<BR>
  பதியார் துடைப்பும் நம் பால் அணுகாது பரமானந்தமே<BR>
  கதியாகக் கொண்டுமற் றெல்லாம் துயிலில் கனவென நீ<BR>
  மதியா திருமன மே இது காண் நல் மருந்துனக்கே !<BR>
<BR>
  167:<BR>
  நாய்க்குண்டு தெண்டு நமக்குண்டு பிச்சை நமனைவெல்ல<BR>
  வாய்க்குண்டு மந்திர பஞ்சாட் சரம் மதி யாமல்வரும்<BR>
  பேய்க்குண்டு நீறு திகைப்புண்டு நின்ற பிறவிப்பிணி<BR>
  நோய்க்குண்டு தேசிகன் தன் அருள் நோக்கங்கள் நோக்குதற்கே !<BR>
<BR>
  168:<BR>
  நேமங்கள் நிட்டைகள் வேதங்கள் ஆக நீதிநெறி<BR>
  ஓமங்கள் தர்ப்பணம் சந்தி செபமந்த்ர யோகநிலை<BR>
  நாமங்கள் சந்தனம் வெண்ணீறு பூசி நலமுடனே<BR>
  சாமங்கள் தோறும் இவர் செய்யும் பூசைகள் சர்ப்பனையே.<BR>
<BR>
  169:<BR>
  நான் எத்தனை புத்தி சொன்னாலும் கேட்கிலை நன்னெஞ்சமே<BR>
  ஏன் இப்படிகெட் டுழலுகின்றாய்? இனி ஏதுமில்லா<BR>
  வானத்தின் மீனுக்கு வன் தூண்டில் இட்ட வகையதுபோல்<BR>
  போனத்தை மீள நினைக்கின்றனை என்ன புத்தியிதே !<BR>
<BR>
  170:<BR>
  அஞ்சக் கரமெனுங் கோடாலி கொண்டிந்த ஐம்புலனாம்<BR>
  வஞ்சப் புலக்கட்டை வேர் அறவெட்டி வளங்கள் செய்து<BR>
  விஞ்சத் திருத்திச் சதாசிவம் என்கின்ற வித்தையிட்டுப்<BR>
  புன்செக் களை பறித்தேன் வளர்த்தேன் சிவ போகத்தையே !<BR>
<BR>
  171:<BR>
  தாயாரும் சுற்றமும் பெண்டிரும் கைவிட்டுத் தாழ்ந்திடுநாள்<BR>
  “நீயாரு ? நானார்?” எனப்பகர் வார் அந்த நேரத்திலே<BR>
  நோயாரும் வந்து குடிகொள்வரே கொண்ட நோயும் ஒரு<BR>
  பாயாரும் நீயுமல்லால் பின்னையேது நட் பாமுடலே<BR>
<BR>
  172:<BR>
  ஆயும் பொழுது மயிர்க்கால்கள் தோறும் அரும் கிருமி<BR>
  நோயும் மலக்குட்டையாகிய காயத்தைச் சுட்டுவிட்டால்<BR>
  பேயும் நடனம் இடும் கடமாம் என்று பேசுவதை<BR>
  நீயும் அறிந்திலையோ? பொருள் தேட நினைந்தனையே<BR>
<BR>
  173:<BR>
  பூணும் பணிக்கல்ல பொன்னுக்குத் தானல்ல பூமிதனைக்<BR>
  காணும் படிக்கல்ல மங்கையர்க்கல்ல நற் காட்சிக்கல்ல<BR>
  சேணுங் கடந்த சிவனடிக் கல்ல என் சிந்தை கெட்டுச்<BR>
  சாணும் வளர்க்க அடியேன் படுந்துயர் சற்றல்லவே !<BR>
<BR>
  174:<BR>
  வெட்டாத சக்கரம் பேசாத மந்திரம் வேறொருவர்க்கு<BR>
  எட்டாத புட்பம் இறையாத தீர்த்தம் இனி முடிந்து<BR>
  கட்டாத லிங்கம் கருதாத நெஞ்சம் கருத்தினுள்ளே<BR>
  முட்டாத பூசையன்றோ குருநாதன் மொழிந்ததுவே?<BR>
<BR>
  175:<BR>
  எரு முட்டை பிட்கில் உதிர்ந்திடும் செல்லுக்கு எவர் அழுவார்?<BR>
  கருமுட்டை புக்குக் கழலகன் றீர்கன துக்கமதாய்ப்<BR>
  பெருமுட்டுப் பட்டவர் போல் அழும் பேதையீர் பேத்துகிறீர்<BR>
  ஒரு முட்டும் வீட்டும் அரன் நாமம் என்றைக்கும் ஓதுமினே !<BR>
<BR>
  176:<BR>
  மையாடு கண்ணியும் மைந்தரும் வாழ்வும் மனையும் செந்தீ<BR>
  ஐயா நின்மாயை உருவெளித் தோற்றம் அகிலத்துள்ளே<BR>
  மெய்யாயிருந்தது நாட்செல நாட்செல வெட்டவெறும்<BR>
  பொய்யாய்ப் பழங்கதையாய்க் கனவாய் மெல்லப் போனதுவே !<BR>
<BR>
  177:<BR>
  ஆயாய் பலகலை ஆய்ந்திடும் தூய அருந்தவர்பால்<BR>
  போயாகிலும் உண்மையைத் தெரிந்தாயில்லை பூதலத்தில்<BR>
  வேயார்ந்த தோளியர் காமவிகாரத்தில் வீழ்ந்தழுந்திப்<BR>
  பேயாகி விழிக்கின்றனை மனமே என்ன பித்துனக்கே?<BR>
<BR>
  178:<BR>
  அடியார் உறவும் அரன் பூசை நேசமும் அன்புமன்றிப்<BR>
  படி மீதில் வேறு பயனுளதோ? பங்கயன் வகுத்த<BR>
  குடியான சுற்றமும் தாரமும் வாழ்வும் குயக்கலங்கள்<BR>
  தடியால் அடியுண்ட வாறொக்கும் என்றினஞ் சார்ந்திலரே.<BR>
<BR>
  179:<BR>
  ஆங்காரப் பொக்கிசம் கோபக் களஞ்சியம் ஆணவத்தால்<BR>
  நீங்கா அரண்மனை பொய்வைத்த கூடம் வீண் நீடிவளர்<BR>
  தேங்கார் பெருமதில் காமவிலாசம் இத்தேகம் கந்தல்<BR>
  பாங்காய் உனைப்பணிந்து எப்படி ஞானம் பலிப்பதுவே?<BR>
<BR>
  180:<BR>
  ஒழியாப் பிறவி எடுத்து ஏங்கி ஏங்கி உழன்ற நெஞ்சே<BR>
  அழியாப் பதவிக்கு அவுடதம் கேட்டி அநாதியனை<BR>
  மழுமான் கரத்தனை மால்விடை யானை மனத்தில் உன்னி<BR>
  விழியால் புனல் சிந்தி விம்மியழு நன்மை வேண்டுமென்றே !<BR>
<BR>
  181:<BR>
  நாய்க்கொரு சூலும் அதற்கோர் மருத்துவம் நாட்டில் உண்டோ?<BR>
  பேய்க்கொரு ஞானம் பிடிபடுமோ? பெரும் காஞ்சிரங்காய்<BR>
  ஆக்குவர் ஆர்? அருந்துவர் ஆர்? அதுபோல் உடம்பு<BR>
  தீக்கிரை யாவதல்லால் ஏதுக்கு ஆம்? இதைச் செப்புமினே !<BR>
<BR>
  182:<BR>
  கச்சில் கிடக்கும் கனதனத்தில் கடைக் கண்கள் பட்டே<BR>
  இச்சித் திருக்கின்ற ஏழை நெஞ்சே இமவான் பயந்த<BR>
  பச்சைப் பசுங்கொடி உண்ணா முலை பங்கர் பாதத்திலே<BR>
  தைச்சுக் கிடமனமே ஒரு காலும் தவறில்லையே.<BR>
<BR>
  183:<BR>
  மானார் விழியைக் கடந்தேறி வந்தனன் வாழ்குருவும்<BR>
  கோனாகி என்னைக் குடியேற்றிக் கொண்டனன் குற்றமில்லை<BR>
  போனாலும் பேறு இருந்தாலும் நற்பேறிது பொய் யன்றுகாண்<BR>
  ஆனாலும் இந்த உடம்போடு இருப்பது அருவருப்பே !<BR>
<BR>
  184:<BR>
  சற்றாகிலும் தன்னைத் தானறியாய் தனை ஆய்ந்தவரை<BR>
  உற்றாகிலும் உரைக்கப் பொருந்தாய் உனக்கான நிலை<BR>
  பற்றாய் குருவைப் பணியாய் பரத்தையர் பாலில் சென்று என்<BR>
  பெற்றாய்? மடநெஞ்சமே? உனைப் போல் இல்லை பித்தனுமே<BR>
<BR>
  185:<BR>
  உளியிட்ட கல்லையும் ஒப்பிட்ட சாந்தையும் ஊத்தையறப்<BR>
  புளியிட்ட செம்பையும் போற்றுகிலேன் உயர் பொன்னெனவே<BR>
  ஒளியிட்ட தாள் இரண்டுள்ளே இருத்துவதுள் இண்மையென்று<BR>
  வெளியிட்டு அடைத்து வைத்தேன் இனிமேல் ஒன்றும் வேண்டிலனே !<BR>
<BR>
  186:<BR>
  கல்லால் எறியுண்டும் காலால் உதையுண்டும் காளைகையில்<BR>
  வில்லால் அடியுண்டு முன்னால் விடமுண்டு மேலளித்துப்<BR>
  பல்லால் புரமெரிஏ கம்பவாணர் பாதாம்புயத்தின்<BR>
  சொல்லால் செவியினில் கேளாதிருந்ததென தொல்வினையே.<BR>
<BR>
  187:<BR>
  ஒரு நான்குசாதிக்கு மூவகைத் தேவர்க்கும் உம்பருக்கும்<BR>
  திருநாளும் தீர்த்தமும் வேறுளதோவத் திசை முகனால்<BR>
  வருநாளில் வந்திடும் அந்தக் கண்ணாளன் வகுப்பொழியக்<BR>
  குருநாதனாணைக் கண்டீர் பின்னைஏதுக் குவலயத்தே?<BR>
<BR>
  188:<BR>
  பாரோ நீரோ தீயோ வளியோ படர்வானோ<BR>
  ஆரோ நானென்று ஆய்வுறுகின்றேன் அறிவில்லேன்<BR>
  பாரோ நீரோ தீயோ வெளியோ படர்வானோ<BR>
  ஆரோ நானென்று ஆய்வுறுகின்றஅது நீயே !<BR>
<BR>
  189:<BR>
  நாப்பிளக்கப் பொய்உரைத்து நன்னிதியந் தேடி<BR>
  நாம்ஒன்றும் அறியாத நறியரைக் கூடிப்<BR>
  பூப்பிளக்க வருகின்ற புற்றீசல் போலப்<BR>
  புலபுலெனக் கலகலெனப் புதல்வர்களைப் பெறுவீர்<BR>
  காப்பதற்கும் வகையறியீர் கைவிடவும் மாட்டீர்<BR>
  கவர்பிளந்த மரத்தொளையிற்கால் நுழைத்துக்கொண்டே<BR>
  ஆப்புஅதனை அசைத்துவிட்ட குரங்கனைப் போல<BR>
  அகப்பட்டீர் கிடந்துழல அகப்பட்டீரே.<BR>
<BR>
  190:<BR>
  மத்தளை தயிர்உண் டானும் மலர்மிசை மன்னி னானும்<BR>
  நித்தமும் தேடிக் காரை நிமலனே நீஇன் றேகிச்<BR>
  செய்த்தளைக் கயல்பாய் நாங்கூர் சேந்தனை வேந்தனிட்ட<BR>
  சைத்தளை நீக்கி என்முன் காட்டுவெண் காட்டு ளானே.<BR>
<BR>
  தாயாருக்குத் தகனக்கிரியை செய்யும்போது பாடியவை<BR>
  191:<BR>
  ஐயிரண்டு திங்களாய் அங்கமெலாம் நொந்து பெற்றுப்<BR>
  பையலென்ற போதே பரிந்தெடுத்துச் - செய்ய இரு<BR>
  கைப்புறத்தில் ஏந்திக் கனகமுலை தந்தாளை<BR>
  எப்பிறப்பில் காண்பேன் இனி ?<BR>
<BR>
  192:<BR>
  முந்தித்தவம் கிடந்து முந்நூறு நாள் அளவும்<BR>
  அந்திபகலாச் சிவனை ஆதரித்துத் - தொந்தி<BR>
  சரியச் சுமந்து பெற்ற தாயார் தமக்கோ<BR>
  எரியத் தழல் மூட்டுவேன் ?<BR>
<BR>
  193:<BR>
  வட்டிலிலும் தொட்டிலிலும் மார்மேலும் தோள்மேலும்<BR>
  கட்டிலிலும் வைத்தென்னைக் காதலித்து - முட்டச்<BR>
  சிறகிலிட்டுக் காப்பாற்றிச் சீராட்டும் தாய்க்கோ<BR>
  விறகிலிட்டுத் தீமூட்டு வேன் ?<BR>
<BR>
  194:<BR>
  நொந்து சுமந்து பெற்று நோவாமல் ஏந்திமுலை<BR>
  தந்து வளர்த்தெடுத்துத் தாழாமே - அந்தி பகல்<BR>
  கையிலே கொண்டென்னைக் காப்பாற்றும் தாய் தனக்கோ<BR>
  மெய்யிலே தீமூட்டுவேன் ?<BR>
<BR>
  195:<BR>
  அரிசியோ நான் இடுவேன் ஆத்தாள் தனக்கு<BR>
  வரிசையிட்டுப் பார்த்து மகிழாமல் - உருசியுள்ள<BR>
  தேனே அமிர்தமே செல்வத் திரவியப்பூ<BR>
  மானே என அழைத்த வாய்க்கு ?<BR>
<BR>
  196:<BR>
  அள்ளி இடுவது அரிசியோ ? தாய் தலைமேல்<BR>
  கொள்ளிதனை வைப்பேனோ ? கூசாமல் மெள்ள<BR>
  முகம்மேல் முகம்வைத்து முத்தாடி “என்றன்<BR>
  மகனே” என அழைத்த வாய்க்கு ?<BR>
<BR>
  197:<BR>
  முன்னை இட்ட தீ முப்பு ரத்திலே<BR>
  பின்னை இட்ட தீ தென் இலங்கையில்<BR>
  அன்னை இட்ட தீ அடிவ யிற்றிலே<BR>
  யானும் இட்ட தீ மூள்க மூள்கவே [ கலிவிருத்தம் ]<BR>
<BR>
  198:<BR>
  வேகுதே தீயதனில் வெந்து பொடி சாம்பல்<BR>
  ஆகுதே பாவியேன் ஐயகோ - மாகக்<BR>
  குருவிபறவாமல் கோதாட்டி என்னைக்<BR>
  கருதி வளர்த்தெடுத்த கை [ நேரிசை வெண்பா ]<BR>
<BR>
  199:<BR>
  வெந்தாளோ சோணகிரி வித்தகா நின்பதத்தில்<BR>
  வந்தாளோ என்னை மறந்தாளோ - சந்ததமும்<BR>
  உன்னையே நோக்கி உகந்து வரம் கிடந்துஎன்<BR>
  தன்னையே ஈன்றெடுத்த தாய் ?<BR>
<BR>
  200:<BR>
  வீற்றிருந்தாள் அன்னை வீதிதனில் இருந்தாள்<BR>
  நேற்றிருந்தாள் இன்று வெந்து நீறானாள் - பால்தெளிக்க<BR>
  எல்லீரும் வாருங்கள் ஏதென்று இரங்காமல்<BR>
  எல்லாம் சிவமயமே யாம்<BR>
  <BR>
  முதல்வன் முறையீடு( கன்னி வனநாதா )<BR>
  201:<BR>
  மூலம் அறியேன்; முடியும் முடிவறியேன்<BR>
  ஞாலத்துள் பட்டதுயர் நாட நடக்குதடா!<BR>
<BR>
  202:<BR>
  அறியாமை யாம்மலத்தால் அறிவுமுதல் கெட்டனடா!<BR>
  பிரியா வினைப்பயனால் பித்துப் பிடித்தனடா!<BR>
<BR>
  203:<BR>
  தனுவாதிய நான்கும் தானாய் மயங்கினண்டா!<BR>
  மனுவாதி சத்தி வலையில் அகப்பட்டனடா!<BR>
<BR>
  204:<BR>
  மாமாயை என்னும் வனத்தில் அலைகிறண்டா!<BR>
  தாமாய் உலகனைத்தும் தாது கலங்கிறண்டா!<BR>
  (கன்னி வனநாதா! கன்னி வனநாதா)<BR>
<BR>
  205:<BR>
  மண்ணாசைப் பட்டேனை மண்ணுண்டு போட்டதடா!<BR>
  பொன்னாசை பெண்ணாசை போகேனே என்குதே.<BR>
<BR>
  206:<BR>
  மக்கள் சுற்றத் தாசை மறக்கேனே என்குதே;<BR>
  திக்கரசாம் ஆசையது தீரேனே என்குதே.<BR>
<BR>
  207:<BR>
  வித்தை கற்கும் ஆசையது விட்டொழியேன் என்குதே;<BR>
  சித்துகற்கும் ஆசை சிதையேனே என்குதே.<BR>
<BR>
  208:<BR>
  மந்திரத்தில் ஆசை மறக்கேனே என்குதே;<BR>
  சுந்தரத்தில் ஆசை துறக்கேனே என்குதே.<BR>
<BR>
  209:<BR>
  கட்டுவர்க்கத்து ஆசை கழலேனே என்குதே;<BR>
  செட்டுதனில் ஆசை சிதையேனே என்குதே;<BR>
<BR>
  210:<BR>
  மாற்றும் சலவை மறக்கேனே என்குதே;<BR>
  சோற்றுக் குழியும் இன்னும் தூரேனே என்குதே.<BR>
  (கன்னி வனநாதா! - கன்னி வனநாதா!)<BR>
<BR>
  211:<BR>
  ஐந்து புலனும் அடங்கேனே என்குதே;<BR>
  சிந்தை தவிக்கிறதும் தேறேனே என்குதே.<BR>
<BR>
  212:<BR>
  காமக் குரோதம் கடக்கேனே என்குதே!<BR>
  நாமே அரசென்று நாள்தோறும் எண்ணுதே.<BR>
<BR>
  213:<BR>
  அச்சம் ஆங்காரம் அடங்கேனே என்குதே;<BR>
  கைச்சும் இன்னுமானங் கழலேனே என்குதே;<BR>
<BR>
  214:<BR>
  நீர்க்குமிழி ஆம்உடலை நித்தியமாய் எண்ணுதே!<BR>
  ஆர்க்கும் உயராசை அழியேனே என்குதே.<BR>
<BR>
  215:<BR>
  கண்ணுக்குக் கண்ணெதிரே கட்டையில் வேகக்கண்டும்<BR>
  எண்ணும் திரமாய் இருப்போம் என்றெண்ணுதே.<BR>
<BR>
  216:<BR>
  அநித்தியத்தை நித்தியம் என்றாதவராய் எண்ணுதே<BR>
  தனித்திருக்கேன் என்குதே தனை மறக்கேன் என்குதே.<BR>
<BR>
  217:<BR>
  நரகக் குழியும் இன்னும் நான் புசிப்பேன் என்குதே<BR>
  உரகப் படத்தல்குல் உனைக் கெடுப்பேன் என்குதே.<BR>
<BR>
  218:<BR>
  குரும்பை முலையும் குடிகெடுப்பேன் என்குதே;<BR>
  அரும்பு விழியும் என்றன் ஆவி உண்பேன் என்குதே.<BR>
<BR>
  219:<BR>
  மாதர் உருக் கொண்டு மறலி வஞ்சம் எண்ணுதே.<BR>
  ஆதரவும் அற்று இங்கு அரக்காய் உருகிறண்டா!<BR>
<BR>
  220:<BR>
  கந்தனை ஈன்றருளுங் கன்னி வனநாதா!<BR>
  எந்த விதத்தில் நான் ஏறிப் படருவண்டா!<BR>
  (கன்னி வனநாதா! - கன்னி வனநாதா!)<BR>
<BR>
  221:<BR>
  புல்லாகிப் பூடாய்ப் புலந்தநாள் போதாதோ?<BR>
  கல்லாய் மரமாய்க் கழிந்தநாள் போதாதோ?<BR>
<BR>
  222:<BR>
  கீரியாய்க் கீடமாய்க் கெட்டநாள் போதாதோ?<BR>
  நீரியாய் ஊர்வனவாய் நின்றநாள் போதாதோ?<BR>
<BR>
  223:<BR>
  பூதமொடு தேவருமாய்ப் போனநாள் போதாதோ?<BR>
  வேதனை செய் தானவராய் வீந்தநாள் போதாதோ?<BR>
<BR>
  224:<BR>
  அன்னை வயிற்றில் அழிந்தநாள் போதாதோ?<BR>
  மன்னவனாய் வாழ்ந்து மரித்தநாள் போதாதோ?<BR>
<BR>
  225:<BR>
  தாயாகித் தாரமாய்த் தாழ்ந்தநாள் போதாதோ?<BR>
  சேயாய்ப் புருடனுமாய்ச் சென்றநாள் போதாதோ?<BR>
<BR>
  226:<BR>
  நோய்உண்ண வேமெலிந்து நொந்தநாள் போதாதோ?<BR>
  பேய்உண்ணப் பேயாய்ப் பிறந்தநாள் போதாதோ?<BR>
<BR>
  227:<BR>
  ஊனவுடல் கூன்குருடாய் உற்றநாள் போதாதோ?<BR>
  ஈனப் புசிப்பில் இளைத்தநாள் போதாதோ?<BR>
<BR>
  228:<BR>
  பட்டகளையும் பரதவிப்பும் போதாதோ?<BR>
  கெட்டநாள் கெட்டேன் என்று கேளாதும் போதாதோ?<BR>
<BR>
  229:<BR>
  நில்லாமைக்கே அழுது நின்றநாள் போதாதோ?<BR>
  எல்லாரும் என்பாரம் எடுத்தநாள் போதாதோ?<BR>
<BR>
  230:<BR>
  காமன் கணையால் கடைபட்டல் போதாதோ?<BR>
  ஏமன் கரத்தால் இடியுண்டல் போதாதோ?<BR>
<BR>
  231:<BR>
  நான்முகன் பட்டோலை நறுக்குண்டல் போதாதோ?<BR>
  தேன் துளபத்தான் நேமி தேக்குண்டல் போதாதோ?<BR>
<BR>
  232:<BR>
  உருத்திரனார் சங்காரத்து உற்றநாள் போதாதோ?<BR>
  வருத்தம் அறிந்தையிலை! வாவென்று அழைத்தையிலை!<BR>
  (கன்னி வனநாதா! - கன்னி வனநாதா!)<BR>
<BR>
  233:<BR>
  பிறப்பைத் தவிர்த்தையிலை; பின்னாகக் கொண்டையிலை;<BR>
  இறப்பைத் தவிர்த்தையிலை; என்னென்று கேட்டையிலை<BR>
<BR>
  234:<BR>
  பாசம் எரித்தையிலை; பரதவிப்பைத் தீர்த்தையிலை;<BR>
  பூசிய நீற்றைப் புனைஎன்று அளித்தையிலை;<BR>
<BR>
  235:<BR>
  அடிமை என்று சொன்னையிலை; அக்கமணி சந்தையிலை;<BR>
  விடும் உலகம் நோக்கி உன்றன் வேடம் அளித்தையிலை;<BR>
<BR>
  236:<BR>
  உன்னில் அழைத்தயிலை; ஒன்றாகிக் கொண்டையிலை;<BR>
  நின் அடியார் கூட்டத்தில் நீ அழைத்து வைத்தையிலை;<BR>
<BR>
  237:<BR>
  ஓங்கும் பரத்துள் ஒளித்த அடியார்க்கு அடியான்<BR>
  ஈங்கோர் அடியான் எமக்கென்று உரைத்தையிலை<BR>
<BR>
  238:<BR>
  நாமம் தரித்தையிலை; நான் ஒழிய நின்றையிலை;<BR>
  சேம அருளில் எனைச் சந்தித்து அழைத்தையிலை;<BR>
<BR>
  239:<BR>
  முத்தி அளித்தையிலை; மோனம் கொடுத்தையிலை;<BR>
  சித்தி அளித்தையிலை; சீராட்டிக் கொண்டையிலை.<BR>
<BR>
  240:<BR>
  தவிப்பைத் தவிர்த்தையிலை; தானாக்கிக் கொண்டையிலை;<BR>
  அவிப்பரிய தீயாம்என ஆசை தவிர்த்தையிலை;<BR>
<BR>
  241:<BR>
  நின்ற நிலையில் நிறுத்தி எனை வைத்தையிலை;<BR>
  துன்றுங் கரண மொடு தொக்கழியப் பார்த்தையிலை;<BR>
<BR>
  242:<BR>
  கட்ட உல கக்காட்சிக் கட்டொழியப் பார்த்தையிலை;<BR>
  நிட்டையிலே நில்என்று நீ நிறுத்திக் கொண்டையிலை.<BR>
  (கன்னி வனநாதா! - கன்னி வனநாதா!)<BR>
<BR>
  243:<BR>
  கடைக்கண் அருள் தாடா! கன்னி வனநாதா!<BR>
  கெடுக்கும் மலம் ஒறுக்கிக் கிட்டிவரப் பாரேடா!<BR>
<BR>
  244:<BR>
  காதல் தணியேனோ! கண்டு மகிழேனோ!<BR>
  சாதல் தவிரேனோ! சங்கடம் தான் தீரேனோ!<BR>
<BR>
  245:<BR>
  உன்னைத் துதியேனோ! ஊர்நாடி வாரேனோ!<BR>
  பொன் அடியைப் பாரேனோ! பூரித்து நில்லேனோ!<BR>
<BR>
  246:<BR>
  ஓங்காரப் பொன் சிலம்பின் உல்லாசம் பாரேனோ!<BR>
  பாங்கான தண்டை பலமணியும் பாரேனோ!<BR>
<BR>
  247:<BR>
  வீரகண்டா மணியின் வெற்றிதனைப் பாரேனோ!<BR>
  சூரர் கண்டு போற்றும் அந்த சுந்தரத்தைப் பாரேனோ!<BR>
<BR>
  248:<BR>
  இடையில் புலித்தோல் இருந்தநலம் பாரேனோ!<BR>
  விடையில் எழுந்தருளும் வெற்றியினைப் பாரேனோ!<BR>
<BR>
  249:<BR>
  ஆனை உரிபோர்த்த அழகுதனைப் பாரேனோ!<BR>
  மானைப் பிடித்து ஏந்தும் மலர்க்கரத்தைப் பாரேனோ!<BR>
<BR>
  250:<BR>
  மாண்டார் தலைபூண்ட மார்பழகைப் பாரேனோ!<BR>
  ஆண்டார் நமக்கென்று அறைந்து திரியேனோ!<BR>
  <BR>
  முதல்வன் முறையீடு( கன்னி வனநாதா )<BR>
  251:<BR>
  கண்டம் கறுத்துநின்ற காரணத்தைப் பாரேனோ!<BR>
  தொண்டர் குழுவில் நின்ற தோற்றமதைப் பாரேனோ!<BR>
<BR>
  252:<BR>
  அருள் பழுத்த மாமதியாம் மான் அனத்தைப் பாரேனோ!<BR>
  திருநயனச் சடை ஒளிரும் செழுங்கொழுமை பாரேனோ!<BR>
<BR>
  253:<BR>
  செங்குமிழின் துண்டம்வளர் சிங்காரம் பாரேனோ!<BR>
  அங்கனியை வென்ற அதரத்தைப் பாரேனோ!<BR>
<BR>
  254:<BR>
  முல்லை நிலவெறிக்கும் மூரல்ஒளி பாரேனோ!<BR>
  அல்லார் புருவத்து அழகுதனைப் பாரேனோ!<BR>
<BR>
  255:<BR>
  மகரம் கிடந்தொளிரும் வண்மைதனைப் பாரேனோ!<BR>
  சிகர முடி அழகும் செஞ்சடையும் பாரேனோ!<BR>
<BR>
  256:<BR>
  கங்கையொடு திங்கள் நின்ற காட்சிதனைப் பாரேனோ!<BR>
  பொங்கு அரவைத் தான்சடையில் பூண்டவிதம் பாரேனோ!<BR>
<BR>
  257:<BR>
  சரக்கொன்றை பூத்த சடைக்காட்டைப் பாரேனோ!<BR>
  எருக்கறு கூமத்தை அணி ஏகாந்தம் பாரேனோ!<BR>
<BR>
  258:<BR>
  கொக்கிறகு சூடிநின்ற கொண்டாட்டம் பாரேனோ!<BR>
  அக்கினியை ஏந்திநின்ற ஆனந்தம் பாரேனோ!<BR>
<BR>
  259:<BR>
  தூக்கிய காலும் துடி இடையும் பாரேனோ!<BR>
  தாக்கும் முயலகன் மேல் தாண்டவத்தைப் பாரேனோ!<BR>
<BR>
  260:<BR>
  வீசும் கரமும் விகசிதமும் பாரேனோ!<BR>
  ஆசை அளிக்கும் அபயகரம் பாரேனோ<BR>
<BR>
  261:<BR>
  அரிபிரமர் போற்ற அமரர் சயசயெனப்<BR>
  பெரியம்மை பாகம் வளர் பேரழகைப் பாரேனோ!<BR>
<BR>
  262:<BR>
  சுந்தர நீற்றின் சொகுசுதனைப் பாரேனோ!<BR>
  சந்திர சேகரனாய்த் தயவு செய்தல் பாரேனோ!<BR>
  (கன்னி வனநாதா! - கன்னி வனநாதா!)<BR>
<BR>
  263:<BR>
  கெட்டநாள் கெட்டாலும் கிருபை இனிப் பாரேடா!<BR>
  பட்டநாள் பட்டாலும் பதம் எனக்குக் கிட்டாதோ!<BR>
<BR>
  264:<BR>
  நற்பருவம் ஆக்கும் அந்த நாள் எனக்குக் கிட்டாதோ?<BR>
  எப்பருவமும் சுழன்ற ஏகாந்தம் கிட்டாதோ?<BR>
<BR>
  265:<BR>
  வாக்கிறந்து நின்ற மவுனமது கிட்டாதோ?<BR>
  தாக்கிறந்து நிற்கும் அந்தத் தற்சுத்தி கிட்டாதோ?<BR>
<BR>
  266:<BR>
  வெந்துயரைத் தீர்க்கும் அந்த வெட்ட வெளி கிட்டாதோ?<BR>
  சிந்தையையும் தீர்க்கும் அந்தத் தேறலது கிட்டாதோ?<BR>
<BR>
  267:<BR>
  ஆன அடியார்க்கு அடிமை கொளக் கிட்டாதோ?<BR>
  ஊனம்அற என்னை உணர்த்து வித்தல் கிட்டாதோ?<BR>
<BR>
  268:<BR>
  என்னென்று சொல்லுவண்டா? என்குருவே! கேளேடா!<BR>
  பின்னை எனக்குநீ யல்லாமல் பிறிதிலையே.<BR>
  (கலை வனநாதா! - கன்னி வனநாதா)<BR>
<BR>
  269:<BR>
  அன்ன விசாரமது அற்ற இடம் கிட்டாதோ?<BR>
  சொர்ண விசாரம் தொலைந்த இடம் கிட்டாதோ?<BR>
<BR>
  270:<BR>
  உலக விசாரம் ஒழிந்த இடம் கிட்டாதோ?<BR>
  மலக்குழுவின் மின்னார் வசியாதும் கிட்டாதோ?<BR>
<BR>
  271:<BR>
  ஒப்புவமை பற்றோடு ஒழிந்த இடம் கிட்டாதோ?<BR>
  செப்புதற்கும் எட்டா தெளிந்த இடம் கிட்டாதோ<BR>
<BR>
  272:<BR>
  வாக்கு மனாதீத அகோசரத்தில் செல்ல எனைத்<BR>
  தாக்கும் அருள்குருவே! நின் தாள் இணைக்கே யான் போற்றி!<BR>
<BR>
  அருள் புலம்பல்<BR>
  273:<BR>
  ஐங்கரனைத் தெண்டனிட்டேன் அருளடைய வேண்டுமென்று<BR>
  தங்காமல் வந்து ஒருவன் தன் சொரூபம் காட்டிஎனை<BR>
<BR>
  274:<BR>
  கொள்ளைப் பிறப்பு அறுக்கக் கொண்டான் குருவடிவம்;<BR>
  கள்ளப் புலன் அறுக்கக் காரணமாய் வந்தாண்டி!<BR>
<BR>
  275:<BR>
  ஆதாரம் ஓராறும் ஐம்பத்தோர் அட்சரமும்<BR>
  சூதான கோட்டை எல்லாம் சுட்டான் துரிசு அறவே!<BR>
<BR>
  276:<BR>
  மெத்த விகாரம் விளைக்கும் பலபலவாம்<BR>
  தத்துவங்கள் எல்லாம் தலைகெட்டு வெந்ததடி!<BR>
<BR>
  277:<BR>
  என்னோடு உடன் பிறந்தார் எல்லாரும் பட்டார்கள்;<BR>
  தன்னம் தனியே தனித்திருக்க மாட்டேண்டி!<BR>
<BR>
  278:<BR>
  எல்லாரும் பட்டகளம் என்று தொலையுமடி<BR>
  சொல்லி அழுதால் துயரம் எனக்கு ஆறுமடி!<BR>
<BR>
  279:<BR>
  மண்முதலாம் ஐம்பூதம் மாண்டு விழக் கண்டேண்டி!<BR>
  விண்முதலாம் ஐம்பொறிகள் வெந்துவிழக் கண்டேண்டி!<BR>
<BR>
  280:<BR>
  நீங்காப் புலன்கள் ஐந்தும் நீறாக வெந்ததடி;<BR>
  வாக்காதி ஐவரையும் மாண்டுவிழக் கண்டேண்டி!<BR>
<BR>
  281:<BR>
  மனக்கரணம் அத்தனையும் வகைவகையே பட்டழிய<BR>
  இனக்கரணத் தோடே எரிந்துவிழக் கண்டேண்டி!<BR>
<BR>
  282:<BR>
  ஆத்தும தத்துவங்கள் அடுக்கு அழிய வெந்ததடி!<BR>
  போற்றும் வகை எப்படியோ போதம் இழந்தானை?<BR>
<BR>
  283:<BR>
  வித்தியா தத்துவங்கள் வெந்துவிழக் கண்டேண்டி<BR>
  சுத்தவித்தை ஐந்தினையும் துரிசு அறவே.<BR>
<BR>
  284:<BR>
  மூன்று வகைக் கிளையும் முப்பத்து அறுவரையும்<BR>
  கான்றுவிழச் சுட்டுக் கருவேர் அறுத்தாண்டி!<BR>
<BR>
  285:<BR>
  குருவாகி வந்தானோ? குலம் அறுக்க வந்தானோ?<BR>
  உருவாகி வந்தானோ? உரு அழிக்க வந்தானோ<BR>
<BR>
  286:<BR>
  கேடுவரும் என்றறியேன்; கெடுமதிகண் தோற்றாமல்<BR>
  பாடுவரும் என்றறியேன்; பதியாண்டு இருந்தேண்டி;<BR>
<BR>
  287:<BR>
  எல்லாரும் பட்டகளம் இன்ன இடம் என்றறியேன்;<BR>
  பொல்லாங்கு, தீர்க்கும் பொறியிலியைக் கண்டேண்டி!<BR>
<BR>
  288:<BR>
  உட்கோட்டைக் குள்ளிருந்தார் ஒக்க மடிந்தார்கள்;<BR>
  அக்கோட்டைக் குள்ளிருந்தார் அறுபது பேர் பட்டார்கள்.<BR>
<BR>
  289:<BR>
  ஒக்க மடிந்ததடி! ஊடுருவ வெந்ததடி!<BR>
  கற்கோட்டை எல்லாம் கரிக்கோட்டை ஆச்சுதடி!<BR>
<BR>
  290:<BR>
  தொண்ணூற்று அறுவரையும் சுட்டான் துரிசு அறவே;<BR>
  கண்ணேறு பட்டதடி கருவேர் அறுத்தாண்டி!<BR>
<BR>
  291:<BR>
  ஓங்காரம் கெட்டதடி! உள்ளதெல்லாம் போச்சுதடி!<BR>
  ஆங்காரம் கெட்டதடி! அடியோடு அறுத்தாண்டி!<BR>
<BR>
  292:<BR>
  தரையாம் குடிலை முதல் தட்டுருவ வெந்ததடி!<BR>
  இரையும் மனத்து இடும்பை எல்லாம் அறுத்தாண்டி!<BR>
<BR>
  293:<BR>
  முன்னை வினையெல்லாம் முழுதும் அறுத்தாண்டி!<BR>
  தன்னை அறியவே தான் ஒருத்தி யானேண்டி!<BR>
<BR>
  294:<BR>
  என்னையே நான் அறிய இருவினையும் ஈடழித்துத்<BR>
  தன்னை அறியத் தலம் எனக்குச் சொன்னாண்டி!<BR>
<BR>
  295:<BR>
  தன்னை அறிந்தேண்டி! தனக்குமரி ஆனேண்டி!<BR>
  தன்னம் தனியே தனி இருக்கும் பக்குவமோ?<BR>
<BR>
  296:<BR>
  வீட்டில் ஒருவரில்லை வெட்ட வெளி ஆனேண்டி!<BR>
  காட்டுக்கு எரித்த நிலா கனவாச்சே கண்டதெல்லாம்<BR>
<BR>
  297:<BR>
  நகையாரோ கண்டவர்கள்? நாட்டுக்குப் பாட்டலவோ?<BR>
  பகையாரோ கண்டவர்கள்? பார்த்தாருக்கு ஏச்சலவோ?<BR>
<BR>
  298:<BR>
  இந்நிலைமை கண்டாண்டி! எங்கும் இருந்தாண்டி!<BR>
  கன்னி அழித்தாண்டி! கற்பைக் குலைத்தாண்டி.<BR>
<BR>
  299:<BR>
  கற்புக் குலைத்தமையும், கருவோ அறுத்தமையும்,<BR>
  பொற்புக் குலைத்தமையும், போதம் இழந்தமையும்.<BR>
<BR>
  300:<BR>
  என்ன வினைவருமோ! இன்னம் எனக்கு என்றறியேன்!<BR>
  சொன்ன சொல் எல்லாம் பலித்ததடி! சோர்வறவே.<BR>
  <BR>
  அருள் புலம்பல்<BR>
  301:<BR>
  கங்குல்பகல் அற்றிடத்தைக் காட்டிக் கொடுத்தாண்டி!<BR>
  பங்கம் அழித்தாண்டி! பார்த்தானைப் பார்த்திருந்தேன்.<BR>
<BR>
  302:<BR>
  சாதியில் கூட்டுவரோ? சாத்திரத்துக்கு உள்ளாமோ?<BR>
  ஓதிஉணர்ந்ததெல்லாம் உள்ளபடி ஆச்சுதடி!<BR>
<BR>
  303:<BR>
  என்ன குற்றம் செய்தேனோ எல்லாரும் காணாமல்,<BR>
  அன்னை சுற்றம் எல்லாம் அறியாரோ அம்புவியில்?<BR>
<BR>
  304:<BR>
  கொன்றாரைத் தின்றேனோ? தின்றாரைக் கொன்றேனோ?<BR>
  எண்ணாத எல்லாம் எண்ணும் இச்சை மறந்தேனோ?<BR>
<BR>
  305:<BR>
  சாதியில் கூட்டுவரோ? சமயத்தோர் எண்ணுவரோ?<BR>
  பேதித்து வாழ்ந்ததெல்லாம் பேச்சுக்கு இடமாச்சுதடி?<BR>
<BR>
  306:<BR>
  கண்டார்க்குப் பெண்ணலவோ? காணார்க்கும் காமமடி!<BR>
  உண்டார்கள் உண்டதெலாம் ஊணல்ல துண்டர்களோ?<BR>
<BR>
  307:<BR>
  கொண்டவர்கள் கொண்டதெல்லாம் கொள்ளாதார் கொள்ளுவரோ?<BR>
  விண்டவர்கள் கண்டவரோ? கண்டவர்கள் விண்டவரோ?<BR>
<BR>
  308:<BR>
  பண்டாய நான்மறைகள் பாடும் பரிசலவோ?<BR>
  தொண்டாய தொண்டர்உளம் தோற்றி ஒடுங்குமதோ.<BR>
<BR>
  309:<BR>
  ஓத எளிதோ? ஒருவர் உணர்வரிதோ?<BR>
  பேதம்அற எங்கும் விளங்கும் பெருமையன்காண்.<BR>
<BR>
  310:<BR>
  வாக்கும் மனமும் கடந்த மனோலயன் காண்!<BR>
  நோக்க அரியவன் காண்; நுண்ணியரில் நுண்ணியன் காண்!<BR>
<BR>
  311:<BR>
  சொல்லுக்கு அடங்கான் காண்! சொல்லிறந்து நின்றவன் காண்!<BR>
  கல்லுள் இருந்த கனல்ஒளிபோல் நின்றவன் காண்!<BR>
<BR>
  312:<BR>
  சுட்டிறந்த பாழ் அதனில் சுகித்திருக்கச் சொன்னவன் காண்!<BR>
  ஏட்டில் எழுத்தோ? எழுதினவன் கைப்பிழையோ?<BR>
<BR>
  313:<BR>
  சும்மா இருக்கவைத்தான் சூத்திரத்தை நான் அறியேன்;<BR>
  அம்மா! பொருள் இதுஎன அடைய விழுங்கினண்டி!<BR>
<BR>
  314:<BR>
  பார்த்த இடம் எல்லாம் பரமாகக் கண்டேண்டி!<BR>
  கோத்த நிலைகுலைத்த கொள்கை அறியேண்டி!<BR>
<BR>
  315:<BR>
  மஞ்சனம் ஆட்டி மலர்பறித்துச் சாத்தாமல்<BR>
  நெஞ்சு வெறும் பாழானேன் நின்றநிலை காணேண்டி!<BR>
<BR>
  316:<BR>
  பாடிப் படித்திருந்தும் பன்மலர்கள் சாத்தாமல்;<BR>
  ஓடித் திரியாமல் உருக்கெட்டு விட்டேண்டி!<BR>
<BR>
  317:<BR>
  மாணிக்கத் துள்ஒளிபோல் மருவி இருந்தாண்டி!<BR>
  பேணித் தொழும் அடியார் பேசாப் பெருமையன் காண்!<BR>
<BR>
  318:<BR>
  அன்றுமுதல் இன்றளவும் அறியாப் பருவமதில்<BR>
  என்றும் பொதுவாய் இருந்த நிராமயன் காண்!<BR>
<BR>
  319:<BR>
  சித்த விகாரத்தால் சின்மயனைக் காணாமல்<BR>
  புத்தி கலங்கிப் புகுந்தேன் பொறிவழியே.<BR>
<BR>
  320:<BR>
  பத்தி அறியாமல் பாழில் கவிழ்ந்தேண்டி!<BR>
  ஒத்தஇடம் நித்திரை என்று ஒத்தும் இருந்தேண்டி!<BR>
<BR>
  321:<BR>
  செத்தாரை ஒத்தேண்டி! சிந்தை தெளிந்தேண்டி!<BR>
  மற்றாரும் இல்லையடி! மறுமாற்றம் காணேண்டி!<BR>
<BR>
  322:<BR>
  கல்வியல்ல; கேள்வியல்ல; கைநாட்டும் காரணம்காண்<BR>
  எல்லையள வற்றதடி! எங்கும் நிறைந்ததடி!<BR>
<BR>
  323:<BR>
  வாசா மகோசரத்தை மருவிஇடம் கொண்டாண்டி;<BR>
  ஆசூசம் இல்லாண்டி! அறிவுக்கு அறிவாண்டி!<BR>
<BR>
  324:<BR>
  பத்துத் திசைக்கும் அடங்காப் பருவமடி!<BR>
  எத்திசைக்கும் எங்கும் இடைவிடாத ஏகமடி!<BR>
<BR>
  325:<BR>
  தித்திக்க ஊறுமடி! சித்தம் உடையார்க்குப்<BR>
  பத்திக் கடலுள் பதித்தபரஞ் சோதியடி!<BR>
<BR>
  326:<BR>
  உள்ளுணர்வாய் நின்றவர்தம் உணர்வுக்கு உணர்வாண்டி!<BR>
  எள்ளளவும் உள்ளத்தில் ஏறிக் குறையாண்டி!<BR>
<BR>
  327:<BR>
  தூரும் தலையும் இலான்; தோற்றம் ஒடுக்கம் இலான்<BR>
  ஆரும் அறியாமல் அகண்டமாய் நின்றாண்டி!<BR>
<BR>
  328:<BR>
  எத்தனையோ அண்டத்து இருந்தவர்கள் எத்தனை பேர்<BR>
  அத்தனைபேர் உண்டாலும் அணுவும் குறையாண்டி!<BR>
<BR>
  329:<BR>
  வாக்கும் மனமும் வடிவும் இலா வான் பொருள் காண்!<BR>
  போக்கும் வரவும் இலான்; பொருவரிய பூரணன் காண்!<BR>
<BR>
  330:<BR>
  காட்சிக்கு எளியான் காண்! கண்டாலும் காணான்காண்!<BR>
  மாட்சி மனம் வைத்தார்க்கு மாணிக்கத் துள்ஒளிகாண்!<BR>
<BR>
  331:<BR>
  வாழ்த்தி அவனை வழிபட்டால் மன்னுயிர்கள்<BR>
  தோற்றம் அறியான் காண்! சொல் இறந்த சோதியன் காண்!<BR>
<BR>
  332:<BR>
  ஐயம் அறுத்தவனை ஆராய்வார் உண்டானால்<BR>
  வையகத்தே வந்து மலர்ப்பாதம் வைத்திடுவான்.<BR>
<BR>
  333:<BR>
  அணுவுக்கும் மேருவுக்கும் அகம்புறமாய் நின்றான் காண்!<BR>
  கணுமுற்றும் ஞானக் கரும்பின் தெளிவான் காண்!<BR>
<BR>
  334:<BR>
  எந்நாளும் இந்நாளும் இப்படியாய் அப்படியாய்ச்<BR>
  சொன்னாலும் கேளான் காண்! தோத்திரத்தில் கொள்ளான் காண்!<BR>
<BR>
  335:<BR>
  ஆத்தாளுக்கு ஆத்தாளாம்; அப்பனுக்கும் அப்பனுமாம்;<BR>
  கோத்தார்க்குக் கோத்தநிலை கொண்ட குணக்கடல்காண்;<BR>
<BR>
  336:<BR>
  இப்போ புதிதோடி! எத்தனை நாள் உள்ளதடி!<BR>
  அப்போதைக்கு அப்போது அருளறிவும் தந்தாண்டி!<BR>
<BR>
  337:<BR>
  பற்றற்றார் பற்றாகப் பற்றி இருந்தாண்டி!<BR>
  குற்றம் அறுத்தாண்டி! கூடி இருந்தாண்டி!<BR>
<BR>
  338:<BR>
  வெட்ட வெளியில் எனைமேவி இருந்தாண்டி!<BR>
  பட்டப் பகலிலடி பார்த்திருந்தார் எல்லோரும்.<BR>
<BR>
  339:<BR>
  வாழ்வான வாழ்வெனக்கு வந்ததடி வாழாமல்<BR>
  தாழாமல் தாழ்ந்தேண்டி! சற்றும் குறையாமல்.<BR>
<BR>
  340:<BR>
  பொய்யான வாழ்வு எனக்குப் போதுமெனக் காணேண்டி!<BR>
  மெய்யான வாழ்வு எனக்கு வெறும் பாழாய் விட்டதடி!<BR>
<BR>
  341:<BR>
  கன்னி அழித்தவனைக் கண்ணாரக் கண்டேண்டி!<BR>
  என்இயல்பு நான் அறியேன்; ஈதென்ன மாயமடி!<BR>
<BR>
  342:<BR>
  சொல்லாலே சொல்லுதற்குச் சொல்லவாய் இல்லையடி!<BR>
  எல்லாரும் கண்டிருந்தும் இப்போது அறியார்கள்!<BR>
<BR>
  343:<BR>
  கண்மாயம் இட்டாண்டி! கருத்தும் இழந்தேண்டி!<BR>
  உள்மாயம் இட்டவனை உரு அழியக் கண்டேண்டி!<BR>
<BR>
  344:<BR>
  என்ன சொல்லப் போறேன் நான் இந்த அதிசயத்தைக்<BR>
  கன்னி இளங்கமுகு காய்த்ததடி கண்ணார.<BR>
<BR>
  345:<BR>
  ஆர்ந்த இடம் அத்தனையும் அருளாய் இருக்குமடி!<BR>
  சார்ந்த இடம் எல்லாம் சவ்வாது மணக்குதடி!<BR>
<BR>
  346:<BR>
  இந்தமணம் எங்கும் இயற்கை மணம் என்றறிந்து<BR>
  அந்தசுகா தீதத்து அரும்கடலில் மூழ்கினண்டி!<BR>
<BR>
  347:<BR>
  இரும்பின் உறை நீர்போல் எனைவி ழுங்கிக் கொண்டாண்டி!<BR>
  அரும்பில்உறை வாசனை போல் அன்றே இருந்தாண்டி!<BR>
<BR>
  348:<BR>
  அக்கினிகற் பூரத்தை அற விழுங்கிக் கொண்டாற்போல்<BR>
  மக்கினம் பட்டுள்ளே மருவி இருந்தாண்டி!<BR>
<BR>
  349:<BR>
  கடல்நீரும் ஆறும்போல் கலந்துகரை காணேண்டி!<BR>
  உடலும் உயிரும் போல் உள்கலந்து நின்றாண்டி!<BR>
<BR>
  350:<BR>
  பொன்னும் உரை மாற்றும்போல் பொருவு அரிய பூரணன்காண்<BR>
  மன்னுமனு பூதியடி மாணிக்கத் துள்ஒளிபோல்.<BR>
  <BR>
  அருள் புலம்பல்<BR>
  351:<BR>
  கங்குகரை இல்லாண்டி! கரைகாணாக் கப்பலடி!<BR>
  எங்கும் அளவில்லாண்டி! ஏகமாய் நின்றாண்டி.<BR>
<BR>
  352:<BR>
  தீவகம்போல் என்னைச் சேர்ந்தபர சின்மயன் காண்;<BR>
  பாவகம் ஒன்று இல்லாண்டி! பார்த்தஇடம் எல்லாம் பரன்காண்!<BR>
<BR>
  353:<BR>
  உள்ளார்க்கும் உள்ளாண்டி! ஊருமில்லான்! பேருமில்லான்!<BR>
  கள்ளப்புலன் அறுக்கக் காரணமாய் வந்தாண்டி!<BR>
<BR>
  354:<BR>
  அப்பிறப்புக்கு எல்லாம் அருளாய் அமர்ந்தாண்டி!<BR>
  இப்பிறப்பில் வந்தான் இவனாகும் மெய்ப்பொருள்காண்!<BR>
<BR>
  355:<BR>
  நீர் ஒளிபோல் எங்கும் நிறைந்த நிராமயன்காண்!<BR>
  பார் ஒளிபோல் எங்கும் பரந்த பராபரன் காண்!<BR>
<BR>
  356:<BR>
  நூலால் உணர்வரிய நுண்மையினும் நுண்மையன்காண்!<BR>
  பாலூறு சர்க்கரைபோல் பரந்தபரி பூரணன் காண்!<BR>
<BR>
  357:<BR>
  உளக்கண்ணுக்கு அல்லால் ஊன்கண்ணால் ஓருமதோ?<BR>
  விளக்குச் சுடர் ஒளிபோல் மேவிஇருந்தாண்டி!<BR>
<BR>
  358:<BR>
  கல்லுள் இருந்த கனல் ஒளிபோல் காரணமாய்ப்<BR>
  புல்லி இருந்தும் பொருவு அரிய பூரணன்காண்!<BR>
<BR>
  359:<BR>
  பொற்பூவும் வாசனைபோல் போதம் பிறந்தவர்க்குக்<BR>
  கற்பூவும் வாசனை போல் காணாக் கயவருக்கு<BR>
<BR>
  360:<BR>
  மைக்குழம்பும் முத்தும்போல் மருவி, மறவாதவர்க்குக்<BR>
  கைக்குள் கனியாகும் கரு அறுத்த காரணர்க்கு.<BR>
<BR>
  361:<BR>
  பளிங்கில் பவளமடி! பற்று அற்ற பாவலர்க்குக்<BR>
  கிளிஞ்சிலை வெள்ளி என்பார் கிட்டாதார் கிட்டுவரோ?<BR>
<BR>
  362:<BR>
  ஏட்டுக்கு அடங்காண்டி! எழுத்தில் பிறவாண்டி!<BR>
  நாட்டில் நரிகளெல்லாம் நல்புரவி செய்தாண்டி!<BR>
<BR>
  363:<BR>
  பஞ்சப் பிரளயத்து மிஞ்சி இருப்பாண்டி!<BR>
  நஞ்சு பொதிமிட ற்றான் நயனத்து அழல்விழியான்.<BR>
<BR>
  364:<BR>
  அகம்காக்கும்; புறம்காக்கும்! அளவிலா அண்டமுதல்<BR>
  செகம்காக்கும்; காணாத் திசைபத்தும் காக்குமடி!<BR>
<BR>
  365:<BR>
  பேசாப் பிரமமடி! பேச்சிறந்த பேரொளிகாண்!<BR>
  ஆசா பாசங்கள் அணுகாத வேரொளிகாண்!<BR>
<BR>
  366:<BR>
  தேசம் இறந்தவன் காண்! திசை இறந்த தென் கடல்காண்!<BR>
  ஊசி முனை இன்றி இல்லா உருபொருள்காண்!<BR>
<BR>
  367:<BR>
  சிப்பியில் முத்தொளிகாண்! சின்மய நோக்கு இல்லார்க்கு<BR>
  அப்பில் ஒளிபோல் அமர்ந்த அரும்பொருள்காண்!<BR>
<BR>
  368:<BR>
  ஆல விருட்சமடி! அளவிலாச் சாகையடி!<BR>
  மேலாம் பதங்கள் விசும்புஊடுருவும் மெய்ப்பொருள்காண்!<BR>
<BR>
  369:<BR>
  வங்கிஷம் எல்லாம் கடந்து மருவா மலர்ப்பதம்காண்!<BR>
  அங்கிஷமாய் எங்கும் ஆழ்ந்த அரும்பொருள்காண்!<BR>
<BR>
  370:<BR>
  நாமநட்டம் ஆனதடி! நவில இடம் இல்லையடி!<BR>
  காமனைக் கண்ணால் எரிக்கக் கனல் விழித்த காரணன் காண்!<BR>
<BR>
  371:<BR>
  கொட்டாத சொம்பொனடி! குளியாத் தரளமடி!<BR>
  எட்டாத கொம்பிலடி ஈப்புகாத் தேனமுதம்.<BR>
<BR>
  372:<BR>
  காணிப்பொன் னாணியுடன் கல்லுரைமாற்று இன்னதென்றே<BR>
  ஆணியுடன் கூட்டி அடங்கலிட்டுக் கொண்டாண்டி!<BR>
<BR>
  373:<BR>
  அளவிறந்த அண்டத்தார் அத்தனைபேர் உண்டாலும்<BR>
  பிளவளவும் தான்சற்றும் பேசாப் பிரமமடி!<BR>
<BR>
  374:<BR>
  கல்நெஞ்சின் உள்ளே கழுநீலம் பூத்தாற்போல்<BR>
  என்நெஞ்சின் உள்ளே இணை அடிகள் வைத்தாண்டி!<BR>
<BR>
  375:<BR>
  வேதப் புரவியடி! விரைந்தோடியும் அறியார்;<BR>
  காதற்ற ஞானமடி! காண்பார் கருத்துடையோன்.<BR>
<BR>
  376:<BR>
  பாச வினையைப் படப்பார்த்த பார்வையுடன்<BR>
  நேசத்தைக் காட்டி நில் என்று சொன்னாண்டி!<BR>
<BR>
  377:<BR>
  ஓசை ஒடுங்கும் இடம் ஓங்காரத்து உள் ஒளிகாண்!<BR>
  பேசாது இருக்கும் பிரமம் இது என்றாண்டி!<BR>
<BR>
  378:<BR>
  சின்மய நல்நோக்கால் சிற்சொரூபம் காட்டிஎனைத்<BR>
  தன் மயமாய் ஆக்கியே தான் அவனாய் நின்றாண்டி!<BR>
<BR>
  379:<BR>
  தான் என்னைப் பார்த்தாண்டி! தன்னைத்தான் அல்லாமல்<BR>
  நான் என்ன சொல்லுவண்டி! நவில இடம் இல்லையடி!<BR>
<BR>
  380:<BR>
  இன்றிருந்து நாளைக்கு இறக்கிறபேர் எல்லாரும்<BR>
  என்றும் பரிபூரணத்தில் இனிது இருக்கச் சொன்னாண்டி!<BR>
<BR>
  381:<BR>
  பார்க்கில் எளிது அலவோ? பற்றற்ற பற்று அலவோ?<BR>
  ஆர்க்கும் இடம் காட்ட அவனிதனில் வந்தாண்டி!<BR>
<BR>
  382:<BR>
  இத்தனை காலமடி இறந்து பிறந்த தெல்லாம்<BR>
  இத்தனையும் இல்லையடி இரும்பில்உறை நீரானேன்.<BR>
<BR>
  383:<BR>
  எக்காலம் பட்டதடி! இறந்து பிறந்ததெல்லாம்<BR>
  அக்காலம் எல்லாம் அழுந்தினேன் நான் நரகில்.<BR>
<BR>
  384:<BR>
  காலம் கழிந்ததடி! கர்மம் எல்லாம் போச்சுதடி!<BR>
  நாலு வகைக்கருவும் நாமநட்டம் ஆச்சுதடி!<BR>
<BR>
  385:<BR>
  முப்பாழுக்கு அப்பால் முதற்பாழ் முழு முதலாய்<BR>
  இப்போது வந்தான் காண்! எனை விழுங்கிக் கொண்டான்காண்.<BR>
<BR>
  386:<BR>
  பாலின்கண் நெய் இருந்தாற் போலப் பரஞ்சோதி<BR>
  ஆலிங்கனம் செய்து அறவிழுங்கிக் கொண்டாண்டி!<BR>
<BR>
  387:<BR>
  செத்தபடம் ஆனேண்டி! தீ இரும்பில் நீரானேன்;<BR>
  ஒத்தவிடம் நித்திரை என்று ஓதும் உணர்வறிந்தேன்.<BR>
<BR>
  388:<BR>
  ஒப்பும் உவமையும் அற்ற ஓத அரிதாய பொருள்<BR>
  இப்புவி யில்குருவே என்னவந்தோன் தாள் வாழி.<BR>
<BR>
  389:<BR>
  ஒப்பாரி சொல்லிடினும் உவமை பிழைத்திடினும்<BR>
  முப்பாழும் கற்றுணர்ந்தோர் முன்னோர் பொறுத்தருள்வார்.<BR>
<BR>
  இறந்த காலத்து இரங்கல்<BR>
  390:<BR>
  வார்த்தைத் திறமில்லா மனிதருக்குப் புன் சொல்லாம்<BR>
  சாத்திரங்கள் சொல்லிச் சதுர் இழந்து கெட்டேனே.<BR>
<BR>
  391:<BR>
  மெத்த மெத்தச் செல்வாக்கில் வேறு மருள் எடுத்துத்<BR>
  தத்தித் தலை கீழாய்த் தான் நடந்து கெட்டேனே;<BR>
<BR>
  392:<BR>
  வழக்கத் தலங்களினும் மண் பெண் பொன் ஆசையினும்<BR>
  பழக்கம் தவிராமல் பதி இழந்து கெட்டேனே.<BR>
<BR>
  393:<BR>
  ஆணி பொருந்தும் அரும்பூமி அத்தனையும்<BR>
  காணில் நமது என்று கனம் பேசிக் கெட்டேனே.<BR>
<BR>
  394:<BR>
  ஆசாரம் இல்லாத அசடருடன் கூடிப்<BR>
  பாசாங்கு பேசிப் பதி இழந்து கெட்டேனே.<BR>
<BR>
  395:<BR>
  குருமார்க்கம் இல்லாக் குருடருடன் கூடிக்<BR>
  கருமார்க்கத்துள்ளே கருத்தழிந்து கெட்டேனே.<BR>
<BR>
  396:<BR>
  ஆலம் அருந்தும் அரன்பெருமை எண்ணாமல்<BR>
  பாலர் பெண்டிர் மெய் என்று பதி இழந்து கெட்டேனே.<BR>
<BR>
  397:<BR>
  பிணவாசம் உற்ற பெரும்காயம் மெய்யென்று<BR>
  பண ஆசையாலே பதி இழந்து கெட்டேனே.<BR>
<BR>
  398:<BR>
  கண்ட புலவர் கனக்கவே தான் புகழ<BR>
  உண்ட உடம்பெல்லாம் உப்பரித்துக் கெட்டேனே.<BR>
<BR>
  399:<BR>
  எண்ணிறந்த சென்மம் எடுத்துச் சிவபூசை<BR>
  பண்ணிப் பிழையாமல் பதி இழந்து கெட்டேனே.<BR>
<BR>
  400:<BR>
  சிற்றெறும்பு சற்றும் தீண்டப் பொறாஉடம்பை<BR>
  உற்றுருக்கவும் சுடவும் ஒப்பித்து மாண்டேனே.<BR>
  <BR>
  இறந்த காலத்து இரங்கல்<BR>
  401:<BR>
  தன் உடம்பு தானே தனக்கும் பகையாம் என்று<BR>
  எண்ணும் உணர்வு இல்லாமல் இன்பம் என்று மாண்டேனே.<BR>
<BR>
  402:<BR>
  தோல் எலும்பும் மாங்கிஷமும் தொல் அன்னத்தால் வளரும்<BR>
  மேல் எலும்பும் சுத்தமென்று வீறாப்பாய் மாண்டேனே.<BR>
<BR>
  403:<BR>
  போக்கு வரத்தும் பொருள் வரத்தும் காணாமல்<BR>
  வாக்கழிவு சொல்லி மனம்மறுகிக் கெட்டேனே.<BR>
<BR>
  நெஞ்சொடு புலம்பல்<BR>
  404:<BR>
  மண்காட்டிப் பொன்காட்டி மாய் இருள் காட்டிச்<BR>
  செங்காட்டில் ஆடுகின்ற தேசிகனைப் போற்றாமல்<BR>
  கண்காட்டும் வேசியர் தம் கண்வலையில் சிக்கிமிக<BR>
  அங்காடி நாய்போல் அலைந்தனையே நெஞ்சமே.<BR>
<BR>
  405:<BR>
  புட்பாசன அணையில் பொன்பட்டு மெத்தையின் மேல்<BR>
  ஒப்பா அணிந்த பணி யோடாணி நீங்காமல்!<BR>
  இப்பாய்க் கிடத்தி இயமன் உயிர் கொள்ளும் முன்னே<BR>
  முப்பாழைப் போற்ற முயங்கிலையே நெஞ்சமே!<BR>
<BR>
  406:<BR>
  முப்பாழும் பாழாய் முதற்பாழ் வெறும் பாழாய்<BR>
  அப்பாழுக்கு அப்பால் நின்றாடும் அதைப் போற்றாமல்<BR>
  இப்பாழாம் வாழ்வை நம்பி ஏற்றவர்க்கு ஒன்று ஈயாமல்<BR>
  துப்பாழாய் வந்தவினை சூழ்ந்தனையே நெஞ்சமே!<BR>
<BR>
  407:<BR>
  அன்னம் பகிர்ந்து இங்கு அலைந்தோர்க்கு உதவிசெயும்<BR>
  சென்மம் எடுத்தும் சிவன் அருளைப் போற்றாமல்<BR>
  பொன்னும் மனையும் எழில் பூவையரும் வாழ்வும் இவை<BR>
  இன்னும் சதமாக எண்ணினையே நெஞ்சமே!<BR>
<BR>
  408:<BR>
  முன் தொடர்பில் செய்த முறைமையால் வந்த செல்வம்<BR>
  இற்றைநாள் பெற்றோம் என்று எண்ணாது பாழ்மனமே!<BR>
  அற்றவர்க்கும் ஈயாமல் அரன் பூசை ஓராமல்<BR>
  கற்றவர்க்கும் ஈயாமல் கண் மறைந்து விட்டனையே.<BR>
<BR>
  409:<BR>
  மாணிக்கம் முத்து வயிரப் பணி பூண்டு<BR>
  ஆணிப்பொன் சிங்கா தனத்தில் இருந்தாலும்<BR>
  காணித் துடலை நமன் கட்டியே கைப்பிடித்தால்<BR>
  காணிப்பொன் கூடவரக் காண்கிலமே நெஞ்சமே!<BR>
<BR>
  410:<BR>
  கற்கட்டும் மோதிரம் நல்கடுக்கன் அரை ஞாண் பூண்டு<BR>
  திக்கு எட்டும் போற்றத் திசைக்கு ஒருத்தர் ஆனாலும்<BR>
  பற்கிட்ட எமனுயிர் பந்தாடும் வேளையிலே<BR>
  கைச்சட்டம் கூடவரக் காண்கிலமே நெஞ்சமே!<BR>
<BR>
  411:<BR>
  முன்னம் நீ செய்த தவம் முப்பாலும் சேரும் அன்றிப்<BR>
  பொன்னும் பணிதிகழும் பூவையும் அங்கேவருமோ?<BR>
  தன்னைச் சதமாகச் சற்குருவைப் போற்றாமல்<BR>
  கண்ணற்ற அந்தகன்போல் காட்சியுற்றாய் நெஞ்சமே!<BR>
<BR>
  412:<BR>
  பை அரவம் பூண்ட பரமர் திருப் பொன்தாளைத்<BR>
  துய்ய மலர் பறித்துத் தொழுது வணங்காமல்<BR>
  கையில் அணிவளையும், காலில் இடும் பாடகமும்<BR>
  மெய் என்று இறுமாந்து விட்டனையே நெஞ்சமே!<BR>
<BR>
  413:<BR>
  மாதுக்கு ஒரு பாகம் வைத்த அரன் பொன்தாளைப்<BR>
  போதுக்கு ஒரு போதும் போற்றி வருந்தாமல்<BR>
  வாதுக்குத் தேடி இந்த மண்ணில் புதைத்து வைத்தே<BR>
  ஏதுக்குப் போக நீ எண்ணினையே நெஞ்சமே!<BR>
<BR>
  414:<BR>
  அஞ்சருளைப் போற்றி ஐந்து புலனைத் துறக்க<BR>
  நெஞ்சே உனக்கு நினைவு நான் சொல்லுகிறேன்;<BR>
  வஞ்சகத்தை நீக்கி மறுநினைவு வராமல்<BR>
  செஞ்சரணத் தானைச் சிந்தை செய்வாய் நெஞ்சமே!<BR>
<BR>
  415:<BR>
  அற்புதமாய் இந்த உடல் ஆவி அடங்கு முன்னே<BR>
  சற்குருவைப் போற்றித் தவம் பெற்று வாழாமல்<BR>
  உற்பத்தி செம்பொன் உடைமை பெருவாழ்வை நம்பிச்<BR>
  சர்ப்பத்தின் வாயில் தவளைபோல் ஆனேனே.<BR>
<BR>
  416:<BR>
  உற்றார்ஆர்? பெற்றார்ஆர்? உடன்பிறப்புஆர்? பிள்ளைகள்ஆர்?<BR>
  மற்றார் இருந்தால் என்? மாளும்போது உதவுவரோ?<BR>
  கற்றா இழந்த இளம் கன்றது போலே உருகிச்<BR>
  சிற்றாகிச் சிற்றின்பம் சேர்ந்தனையே நெஞ்சமே!<BR>
<BR>
  417:<BR>
  வீடிருக்க தாயிருக்க வேண்டும் மனையாள் இருக்க<BR>
  பீடிருக்க ஊன் இருக்கப் பிள்ளைகளும் தாம் இருக்க<BR>
  மாடிருக்கக் கன்றிருக்க வைத்த பொருளிருக்கக்<BR>
  கூடிருக்க நீபோன கோலமென்ன கோலமே?<BR>
<BR>
  418:<BR>
  சந்தனமும், குங்குமமும், சாந்தும், பரிமளமும்<BR>
  விந்தைகளாகப் பூசிமிகு வேடிக்கை ஒய்யாரக்<BR>
  கந்த மலர் சூடுகின்ற கன்னியரும் தாம் இருக்க<BR>
  எந்தவகை போனாய் என்று எண்ணிலையே நெஞ்சமே!<BR>
<BR>
  419:<BR>
  காற்றுத் துருத்தி கடியவினைக் குள்ளான<BR>
  ஊற்றைச் சடலத்தை உண்டென்று இறுமாந்து<BR>
  பார்த்திரங்கி அன்னம் பசித்தோருக்கு ஈயாமல்<BR>
  ஆற்று வெள்ளம் போல அளாவினையே நெஞ்சமே!<BR>
<BR>
  420:<BR>
  நீர்க்குமிழி வாழ்வைநம்பி நிச்சயம் என்றே எண்ணிப்<BR>
  பாக்களவாம் அன்னம் பசித்தோர்க்கு அளியாமல்<BR>
  போர்க்குள் எமதூதன் பிடித்திழுக்கும் அப்போது<BR>
  ஆர்ப்படுவார் என்றே அறிந்திலையே நெஞ்சமே!<BR>
<BR>
  421:<BR>
  சின்னஞ் சிறுநுதலாள் செய்த பலவினையால்<BR>
  முன் அந்த மார்பின் முளைத்த சிலந்தி விம்மி<BR>
  வன்னம் தளதளப்ப மயங்கி வலைக்குள்ளாகி<BR>
  அன்னம் பகிர்ந்துண்ண அறிந்திலையே நெஞ்சமே.<BR>
<BR>
  422:<BR>
  ஓட்டைத் துருத்தியை, உடையும் புழுக்கூட்டை<BR>
  ஆட்டும் சிவசித்தர் அருளை மிகப்போற்றியே<BR>
  வீட்டைத் திறந்து வெளியைஒளி யால் அழைத்துக்<BR>
  காட்டும் பொருள் இதென்றுகருதிலையே நெஞ்சமே!<BR>
<BR>
  423:<BR>
  ஊன்பொதிந்த காயம், உளைந்த புழுக்கூட்டைத்<BR>
  தான் சுமந்த தல்லால்நீ சற்குருவைப் போற்றாமல்<BR>
  கான் பரந்த வெள்ளம் கரைபுரளக் கண்டு ஏகி<BR>
  மீன் பரந்தாற் போலே விசாரமுற்றாய் நெஞ்சமே!<BR>
<BR>
  424:<BR>
  உடக்கை ஒருக்கி உயிரை அடைத்துவைத்த<BR>
  சடக்கைச் சதம் என்று சார்ந்து அங்கு இறுமாந்தை!<BR>
  உடக்கைத் தகர்த்தே உயிரை எமன் கொள்கையிலே<BR>
  அடக்கமாய் வைத்த பொருள் அங்குவர மாட்டாதே.<BR>
<BR>
  425:<BR>
  தித்திக்கும் தேனைத் தெவிட்டாத தெள்ளமுதை,<BR>
  முத்திக்கு வித்தான முப்பாழைப் போற்றாமல்,<BR>
  பற்றிப்பிடித்து இயமன் பாசத்தால் கட்டும் வண்ணம்<BR>
  சுற்றி இருக்கும்வினை சூழ்ந்தனையே நெஞ்சமே!<BR>
<BR>
  426:<BR>
  அஞ்செழுத்தாய் எட்டெழுத்தாய் ஐம்பத்தோர் அட்சரமாய்ப்<BR>
  பிஞ்செழுத்தாய் நின்ற பெருமானைப் போற்றாமல்<BR>
  வஞ்சகமாய் உற்றமுலை மாதர்வலைக் குள்ளாகிப்<BR>
  பஞ்சரித்துத் தேடிப் பாழுக்கு இறைத்தோமே!<BR>
<BR>
  427:<BR>
  அக்கறுகு கொன்றைதும்பை அம்புலியும் சூடுகின்ற<BR>
  சொக்கர் திருத்தாளைத் தொழுது வணங்காமல்<BR>
  மக்கள் பெண்டிர் சுற்றமுடன் வாழ்வை மிக நம்பி அன்பாய்<BR>
  எக்காலமும் உண்டென்று எண்ணினையே நெஞ்சமே!<BR>
<BR>
  428:<BR>
  ஆண்ட குருவின் அருளை மிகப்போற்றி<BR>
  வேண்டும் கயிலாய வீட்டுவழி பாராமல்<BR>
  பூண்டகுழல் மாதுநல்லார் பொய்மாய்கைக்கு உள்ளாகித்<BR>
  தூண்டில் அகப்பட்டுத் துடிகெண்டை ஆனேனே!<BR>
<BR>
  429:<BR>
  ஏணிப் பழுஆம் இருளை அறுத்தாளமுற்றும்<BR>
  பேணித் தொழும் கயிலை பேறுபெற மாட்டாமல்<BR>
  காண அரும் பொருளாய்க் கண்கலக்கப் பட்டடியேன்<BR>
  ஆணிஅற்ற மாமரம் போல் ஆகினனே நெஞ்சமே!<BR>
<BR>
  430:<BR>
  கோத்துப் பிரகாசம் கொண்டுருகி அண்டமெல்லாம்<BR>
  காத்தப் படியே கயிலாயம் சேராமல்<BR>
  வேற்றுருவப் பட்டடியேன் வெள்ளம்போல் உள்ளுருகி<BR>
  ஏற்றும் கழுவில் இருந்த பிணம் ஆனேனே!<BR>
<BR>
  431:<BR>
  நிலைவிட்டு உடலை உயிர் நீங்கி அகலுமுன்னே<BR>
  சிலைதொட்ட வேடன் எச்சில் தின்றானைச் சேராமல்<BR>
  வலைபட்டு உழலுகின்ற மான்போல் பரதவித்துத்<BR>
  தலைகெட்ட நூல் அதுபோல் தட்டழிந்தாய் நெஞ்சமே.<BR>
<BR>
  432:<BR>
  முடிக்குமயிர்ப் பொல்லா புழுக்குரம்பை மின்னாரின்<BR>
  இடைக்கும் நடைக்கும் இதம் கொண்ட வார்த்தைசொல்லி<BR>
  அடிக்கொண்ட தில்லைவனத்து ஐயனே! நாய் அனையேன்<BR>
  விடக்கை இழந்த மிருகமது ஆனேனே!<BR>
<BR>
  433:<BR>
  பூவாணர் போற்றும் புகழ் மதுரைச் சொக்கரது<BR>
  சீர்பாதம் போற்றிச் சிவலோகம் சேராமல்<BR>
  தாவாரம் தோறும் தலைபுகுந்த நாய்போலே<BR>
  ஆகாத நெஞ்சமே அலைந்து திரிந்தாயே.<BR>
<BR>
  434:<BR>
  பத்தெட்டாய் ஈரைந்தாய்ப் பதின்மூன்று இரண்டொன்றாய்<BR>
  ஒத்திட்டு நின்றதோர் ஓவியத்தைப் போற்றாமல்;<BR>
  தெத்திட்டு நின்ற திரிகண்ணுக் குள்ளாக்கி<BR>
  வித்திட்டாய் நெஞ்சே! விடவும் அறியாயே!<BR>
<BR>
  435:<BR>
  அஞ்சும் உருவாகி ஐம்முன்றும் எட்டும் ஒன்றாய்<BR>
  மிஞ்சி இருந்த விளக்கொளியைப் போற்றாமல்<BR>
  பஞ்சிலிடு வன்னியைப்போல் பற்றிப் பிடியாமல்<BR>
  நஞ்சுண்ட கெண்டையைப்போல் நான் அலைந்து கெட்டேனே.<BR>
<BR>
  436:<BR>
  ஊனம் உடனே அடையும் புழுக்கட்டை<BR>
  மானமுட னேசுமந்து மண்ணுலகில் மாளாமல்<BR>
  ஆனதொரு பஞ்சவர்கள் ஆண்டிருந்த தேசம்விட்டுப்<BR>
  போனதுபோ லேநாம் போய்பிழைத்தோம் இல்லையே.<BR>
<BR>
  437:<BR>
  ஊறா இறைக்கின்ற உப்பிருந்த பாண்டத்தை,<BR>
  நாறாமல் நாறி நழுவும் புழுக்கூட்டை,<BR>
  வீறாம் புறத்தை விரும்புகின்றது எப்படியென்<BR>
  றாறாத நாட்டில் அகன்றிருந்தேன் இல்லையே.<BR>
<BR>
  438:<BR>
  அரிய அரிதேடி அறிய ஒரு முதலைப்<BR>
  பரிவுடனே போற்றும் பரஞ்சுடரைப் போற்றாமல்<BR>
  கரியபெரு வாழ்வை நம்பிக் காமத்து அழுந்தியே<BR>
  அரிவாயில் பட்ட கரியது போல் ஆனேனே!<BR>
<BR>
  439:<BR>
  தந்திரத்தை உன்னித் தவத்தை மிகநிறுத்தி,<BR>
  மந்திரத்தை உன்னி மயங்கித் தடுமாறி<BR>
  விந்துருகி நாதமாம் மேல் ஒளியைக் காணாமல்<BR>
  அந்தரத்தே கோல் எறிந்த அந்தகன் போல் ஆனேனே.<BR>
<BR>
  440:<BR>
  விலையாகிப் பாணனுக்கு வீறடிமைப் பட்டதுபின்<BR>
  சிலையார் கை வேடன் எச்சில் தின்றானைப் போற்றாமல்<BR>
  அலைவாய் துரும்பதுபோல் ஆணவத்தினால் அழுங்கி,<BR>
  உலைவாய் மெழுகதுபோல் உருகினையே நெஞ்சமே!<BR>
<BR>
  பூரண மாலை<BR>
  441:<BR>
  மூலத்து உதித்தெழுந்த முக்கோணச் சக்கரத்துள்<BR>
  வாலைதனைப் போற்றாமல் மதிமறந்தேன் பூரணமே!<BR>
<BR>
  442:<BR>
  உந்திக்கமலத்து உதித்துநின்ற பிருமாவைச்<BR>
  சந்தித்துக் காணாமல் தட்டழிந்தேன் பூரணமே!<BR>
<BR>
  443:<BR>
  நாவிக் கமல நடுநெடுமால் காணாமல்<BR>
  ஆவிகெட்டு யானும் அறிவழிந்தேன் பூரணமே!<BR>
<BR>
  444:<BR>
  உருத்திரனை இருதயத்தில் உண்மையுடன் பாராமல்<BR>
  கருத்தழிந்து நானும் கலங்கினேன் பூரணமே!<BR>
<BR>
  445:<BR>
  விசுத்தி மகேசுவரனை விழிதிறந்து பாராமல்<BR>
  பசித்துருகி நெஞ்சம் பதறினேன் பூரணமே!<BR>
<BR>
  446:<BR>
  நெற்றி விழியுடைய நிர்மல சதாசிவத்தைப்<BR>
  புத்தியுடன் பாராமல் பொறி அழிந்தேன் பூரணமே!<BR>
<BR>
  447:<BR>
  நாதவிந்து தன்னை நயமுடனே பாராமல்<BR>
  போதம் மயங்கிப் பொறி அழிந்தேன் பூரணமே!<BR>
<BR>
  448:<BR>
  உச்சி வெளியை உறுதியுடன் பாராமல்<BR>
  அச்சமுடன் நானும் அறிவழிந்தேன் பூரணமே!<BR>
<BR>
  449:<BR>
  மூக்கு முனையை முழித்திருந்து பாராமல்<BR>
  ஆக்கைகெட்டு நானும் அறிவழிந்தேன் பூரணமே!<BR>
<BR>
  450:<BR>
  இடைபிங் கலையின் இயல்பறிய மாட்டாமல்<BR>
  தடையுடனே யானும் தயங்கினேன் பூரணமே!<BR>
  <BR>
  பூரண மாலை<BR>
  451:<BR>
  ஊனுக்குள் நீ நின்று உலாவினதைக் காணாமல்<BR>
  நான் என்றிருந்து நலன் அழிந்தேன் பூரணமே!<BR>
<BR>
  452:<BR>
  மெய் வாழ்வை நம்பி விரும்பி மிக வாழாமல்<BR>
  பொய் வாழ்வை நம்பிப் புலம்பினேன் பூரணமே!<BR>
<BR>
  453:<BR>
  பெண்டுபிள்ளை தந்தை தாய் பிறவியுடன் சுற்றம் இவை<BR>
  உண்டென்று நம்பி உடல் அழிந்தேன் பூரணமே!<BR>
<BR>
  454:<BR>
  தண்டிகை பல்லக்குடனே சகல சம்பத்துகளும்<BR>
  உண்டென்று நம்பி உணர்வழிந்தேன் பூரணமே!<BR>
<BR>
  455:<BR>
  இந்த உடல் உயிரை எப்போதும்தான் சதமாய்ப்<BR>
  பந்தமுற்று நானும் பதம் அழிந்தேன் பூரணமே!<BR>
<BR>
  456:<BR>
  மாதர் பிரபஞ்ச மயக்கத்திலே விழுந்து<BR>
  போதம் மயங்கிப் பொறி அழிந்தேன் பூரணமே!<BR>
<BR>
  457:<BR>
  சரியை கிரியா யோகம்தான் ஞானம் பாராமல்<BR>
  பரிதிகண்ட மதியதுபோல பயன் அழிந்தேன் பூரணமே!<BR>
<BR>
  458:<BR>
  மண் பெண் பொன்னாசை மயக்கத்திலே விழுந்து<BR>
  கண்கெட்ட மாடதுபோல் கலங்கினேன் பூரணமே!<BR>
<BR>
  459:<BR>
  தனிமுதலைப் பார்த்துத் தனித்திருந்து வாழாமல்<BR>
  அநியாயமாய்ப் பிறந்திங்கு அலைந்து நின்றேன் பூரணமே!<BR>
<BR>
  460:<BR>
  ஈராறு தன் கலைக்குள் இருந்து கூத்து ஆடினதை<BR>
  ஆராய்ந்து பாராமல் அறிவழிந்தேன் பூரணமே!<BR>
<BR>
  461:<BR>
  வாசிதனைப் பார்த்து மகிழ்ந்து உனைத்தான் போற்றாமல்<BR>
  காசிவரை போய்த்திரிந்து கால் அலுத்தேன் பூரணமே!<BR>
<BR>
  462:<BR>
  கருவிகள் தொண்ணூற்றாறில் கலந்து விளையாடினதை<BR>
  இருவிழியால் பாராமல் ஈடழிந்தேன் பூரணமே!<BR>
<BR>
  463:<BR>
  உடலுக்குள் நீ நின்று உலாவினதைக் காணாமல்<BR>
  கடல்மலை தோறும் திரிந்து கால் அலுத்தேன் பூரணமே!<BR>
<BR>
  464:<BR>
  எத்தேச காலமும் நாம் இறவாது இருப்பம் என்று<BR>
  உற்றுனைத்தான் பாராமல் உருவழிந்தேன் பூரணமே!<BR>
<BR>
  465:<BR>
  எத்தனை தாய் தந்தை இவர்களிடதே இருந்து<BR>
  பித்தனாய் யானும் பிறந்து இறந்தேன் பூரணமே!<BR>
<BR>
  466:<BR>
  பெற்று அலுத்தார் தாயார்; பிறந்து அலுத்தேன் யானும்; உன்றன்<BR>
  பொன் துணைத்தாள் தந்து புகல் அருள்வாய் பூரணமே!<BR>
<BR>
  467:<BR>
  உற்றார் அழுது அலுத்தார், உறன் முறையார் சுட்டலுத்தார்;<BR>
  பெற்று அலுத்தார் தாயார்; பிறந்து அலுத்தேன் பூரணமே!<BR>
<BR>
  468:<BR>
  பிரமன் படைத்து அலுத்தான்; பிறந்து இறந்து நான் அலுத்தேன்;<BR>
  உரமுடைய அக்கினிதான் உண்டு அலுத்தான் பூரணமே!<BR>
<BR>
  469:<BR>
  எண்பத்து நான்கு நூறாயிரம் செனனமும் செனித்துப்<BR>
  புண்பட்டு நானும் புலம்பினேன் பூரணமே!<BR>
<BR>
  470:<BR>
  என்னை அறியாமல் எனக்குள்ளே நீ இருக்க<BR>
  உன்னை அறியாமல் உடல் இழந்தேன் பூரணமே!<BR>
<BR>
  471:<BR>
  கருவாய் உருவாய்க் கலந்து உலகெலாம் நீயாய்<BR>
  அருவாகி நின்றது அறிகிலேன் பூரணமே!<BR>
<BR>
  472:<BR>
  செம்பொன் கமலத் திருவடியைப் போற்றாமல்<BR>
  பம்பை கொட்ட ஆடும் பிசாசானேன் பூரணமே!<BR>
<BR>
  473:<BR>
  எனக்குள்ளே நீ இருக்க, உனக்குள்ளே நான் இருக்க,<BR>
  மனக்கவலை தீர வரம் அருள்வாய் பூரணமே!<BR>
<BR>
  474:<BR>
  எழுவகைத் தோற்றத்து இருந்து விளையாடினதைப்<BR>
  பழுதறவே பாராமல் பயன் இழந்தேன் பூரணமே!<BR>
<BR>
  475:<BR>
  சாதி பேதங்கள் தனை அறிய மாட்டாமல்<BR>
  வாதனையால் நின்று மயங்கினேன் பூரணமே!<BR>
<BR>
  476:<BR>
  குலம் ஒன்றாய் நீ படைத்த குறியை அறியாமல் நான்<BR>
  மலபாண்டத் துள்ளிருந்து மயங்கினேன் பூரணமே!<BR>
<BR>
  477:<BR>
  அண்டபிண்டம் எல்லாம் அணுவுக்கு அணுவாய் நீ<BR>
  கொண்ட வடிவின் குறிப்பறியேன் பூரணமே!<BR>
<BR>
  478:<BR>
  சகத்திரத்தின் மேல் இருக்கும் சற்குருவைப் போற்றாமல்<BR>
  அகத்தினுடை ஆணவத்தால் அறிவழிந்தேன் பூரணமே!<BR>
<BR>
  479:<BR>
  ஐந்து பொறியை அடக்கி உனைப் போற்றாமல்<BR>
  நைந்துருகி நெஞ்சம் நடுங்கினேன் பூரணமே!<BR>
<BR>
  480:<BR>
  என்னைத் திருக்கூத்தால் இப்படி நீ ஆட்டுவித்தாய்,<BR>
  உன்னை அறியாது உடல் அழிந்தேன் பூரணமே!<BR>
<BR>
  481:<BR>
  நரம்பு தசை தோல் எலும்பு நாற்றத்துக்குள்ளிருந்து<BR>
  வரம்பறிய மாட்டாமல் மயங்கினேன் பூரணமே!<BR>
<BR>
  482:<BR>
  சிலந்தியிடை நூல்போல் சீவசெந்துக் குள்ளிருந்த<BR>
  நலந்தனைத்தான் பாராமல் நலம் அழிந்தேன் பூரணமே!<BR>
<BR>
  483:<BR>
  குருவாய், பரமாகிக் குடிலை, சத்தி நாதவிந்தாய்,<BR>
  அருவாய் உருவானது அறிகிலேன் பூரணமே!<BR>
<BR>
  484:<BR>
  ஒளியாய்க் கதிர்மதியாய் உள் இருளாய் அக்கினியாய்<BR>
  வெளியாகி நின்ற வியன் அறியேன் பூரணமே!<BR>
<BR>
  485:<BR>
  இடையாகிப் பிங்கலையாய் எழுந்த சுழு முனையாய்<BR>
  உடல் உயிராய் நீ இருந்த உளவறியேன் பூரணமே!<BR>
<BR>
  486:<BR>
  மூலவித்தாய் நின்று முளைத்து உடல்தோறும் இருந்து<BR>
  காலன் என அழிக்கும் கணக்கு அறியேன் பூரணமே!<BR>
<BR>
  487:<BR>
  உள்ளும் புறம்புமாய் உடலுக்குள் நீயிருந்தது<BR>
  எள்ளளவும் நான் அறியாது இருந்தேனே பூரணமே!<BR>
<BR>
  488:<BR>
  தாயாகித் தந்தையாய்த் தமர்கிளைஞர் சுற்றம் எல்லாம்<BR>
  நீயாகி நின்ற நிலை அறியேன் பூரணமே!<BR>
<BR>
  489:<BR>
  விலங்கு புள்ளூர் வன அசரம் விண்ணவர் நீர்ச் சாதிமனுக்<BR>
  குலங்கள் எழு வகையில் நின்ற குறிப்பறியேன் பூரணமே!<BR>
<BR>
  490:<BR>
  ஆணாகிப், பெண்ணாய், அலியாகி, வேற்றுருவாய்,<BR>
  மாணாகி நின்ற வகையறியேன் பூரணமே!<BR>
<BR>
  491:<BR>
  வாலையாய்ப், பக்குவமாய், வளர்ந்து கிழம் தானாகி,<BR>
  பாலையாய் நின்ற பயன் அறியேன் பூரணமே!<BR>
<BR>
  492:<BR>
  பொய்யாய்ப் புவியாய்ப், புகழ்வா ரிதியாகி<BR>
  மெய்யாகி நின்ற வியன் அறியேன் பூரணமே!<BR>
<BR>
  493:<BR>
  பூவாய் மணமாகிப், பொன்னாகி, மாற்றாகி,<BR>
  நாவாய்ச் சொல்லான நயம் அறியேன் பூரணமே!<BR>
<BR>
  494:<BR>
  முதலாய் நடுவாகி, முப்பொருளாய், மூன்றுலகாய்,<BR>
  இதமாகி நின்ற இயல் அறியேன் பூரணமே!<BR>
<BR>
  495:<BR>
  ஊனாய் உடல் உயிராய், உள் நிறைந்த கண்ணொளியாய்த்<BR>
  தேனாய் ருசியான திறம் அறியேன் பூரணமே!<BR>
<BR>
  496:<BR>
  வித்தாய், மரமாய், விளைந்த கனியாய்ப், பூவாய்ச்<BR>
  சித்தாகி நின்ற திறம் அறியேன் பூரணமே!<BR>
<BR>
  497:<BR>
  ஐவகையும் பெற்றுலக அண்டபகிரண்டம் எல்லாம்<BR>
  தெய்வமென நின்ற திறம் அறியேன் பூரணமே!<BR>
<BR>
  498:<BR>
  மனமாய்க் கனவாகி, மாய்கையாய், உள்ளிருந்து<BR>
  நினைவாகி நின்ற நிலை அறியேன் பூரணமே!<BR>
<BR>
  499:<BR>
  சத்திசிவம் இரண்டாய்த் தான் முடிவில் ஒன்றாகிச்<BR>
  சித்திரமாய் நின்ற திறம் அறியேன் பூரணமே!<BR>
<BR>
  500:<BR>
  பொறியாய்ப், புலன் ஆகிப், பூதபேதப் பிரிவாய்,<BR>
  அறிவாகி நின்ற அளவறியேன் பூரணமே!<BR>
  <BR>
  பூரண மாலை<BR>
  501:<BR>
  வானில் கதிர்மதியாய் வளர்ந்துபின் ஒன்று ஆனதுபோல்,<BR>
  ஊன் உடலுக் குள்ளிருந்த உயிர்ப்பறியேன் பூரணமே!<BR>
<BR>
  502:<BR>
  பொய்யும் புலையும் மிகப் பொருந்திவீண் பேசலன்றி<BR>
  ஐயோ உனை உரைக்க அறிகிலேன் பூரணமே!<BR>
<BR>
  503:<BR>
  நிரந்தரமாய் எங்கும் நின்று விளையாடினதைப்<BR>
  பரம் அதுவே என்னப் பதம் அறியேன் பூரணமே!<BR>
<BR>
  504:<BR>
  கொல்வாய், பிறப்பிப்பாய்; கூட இருந்தே சுகிப்பாய்;<BR>
  செல்வாய் பிறர்க்குள் செயல் அறியேன் பூரணமே!<BR>
<BR>
  505:<BR>
  வாரிதியாய், வையம் எல்லாம் மன்னும் அண்டபிண்டம் எல்லாம்<BR>
  சாரதியாய் நின்ற தலம் அறியேன் பூரணமே!<BR>
<BR>
  506:<BR>
  வித்தாய், மரமாய், வெளியாய், ஒளியாய் நீ<BR>
  சத்தாய் இருந்த தரம் அறியேன் பூரணமே!<BR>
<BR>
  507:<BR>
  தத்துவத்தைப் பார்த்து மிகத் தன்னை அறிந்த அறிவால்<BR>
  உய்த்து உனைத்தான் பாராமல் உய்வாரோ பூரணமே!<BR>
<BR>
  508:<BR>
  ஒன்றாய் உயிராய் உடல்தோறும் நீ இருந்தும்<BR>
  என்றும் அறியார்கள் ஏழைகள் தாம் பூரணமே!<BR>
<BR>
  509:<BR>
  நேற்று என்றும் நாளை என்றும் நினைப்புமறப் பாய்ப்படைத்தும்<BR>
  மாற்றமாய் நின்ற வளம் அறியேன் பூரணமே!<BR>
<BR>
  510:<BR>
  மனம்புத்தி சித்தம்மகிழ் அறிவு ஆங்காரமதாய்<BR>
  நினைவாம் தலமான நிலை அறியேன் பூரணமே!<BR>
<BR>
  511:<BR>
  உருப்பேதம் இன்றி உய்ந்தசப்த பேதமதாய்க்<BR>
  குருப்பேத மாய்வந்த குணம் அறியேன் பூரணமே!<BR>
<BR>
  512:<BR>
  சட்சமய பேதங்கள் தான்வகுத்துப், பின்னும்ஒரு<BR>
  உட்சமயம் உண்டென்று உரைத்தனையே பூரணமே!<BR>
<BR>
  513:<BR>
  முப்பத்திரண்டு உறுப்பாய் முனைந்துபடைத்து உள்ளிருந்த<BR>
  செப்பிடு வித்தைத் திறம் அறியேன் பூரணமே!<BR>
<BR>
  514:<BR>
  என்னதான் கற்றால்என்? எப்பொருளும் பெற்றால்என்?<BR>
  உன்னை அறியாதார் உய்வரோ? பூரணமே!<BR>
<BR>
  515:<BR>
  கற்றறிவோம் என்பார் காணார்கள் உன்பதத்தைப்<BR>
  பெற்றறியார் தங்களுக்குப் பிறப்பு அறுமோ பூரணமே!<BR>
<BR>
  516:<BR>
  வான்என்பார்; அண்டம்என்பார்; வாய்ஞான மேபேசித்<BR>
  தான் என்பார் வீணர்; தனை அறியார் பூரணமே!<BR>
<BR>
  517:<BR>
  ஆதி என்பார்; அந்தம் என்பார்; அதற்குள்நடுவாய் இருந்த<BR>
  சோதிஎன்பார்; நாதத் தொழில் அறியார்; பூரணமே!<BR>
<BR>
  518:<BR>
  மூச்சென்பார்; உள்ளம் என்பார்; மோனம்எனும் மோட்சம்என்பார்<BR>
  பேச்சென்பார்; உன்னுடைய பேர் அறியார்; பூரணமே!<BR>
<BR>
  519:<BR>
  பரம்என்பார்; பானுஎன்பார்; பாழ்வெளியாய் நின்ற<BR>
  வரம்என்பார்; உன்றன் வழி அறியார்; பூரணமே!<BR>
<BR>
  520:<BR>
  எத்தனை பேரோ எடுத்தெடுத்துத் தான் உரைத்தார்;<BR>
  அத்தனை பேர்க்கு ஒன்றானது அறிகிலேன்; பூரணமே!<BR>
<BR>
  521:<BR>
  நகார மகாரம் என்பார்; நடுவே சிகாரம் என்பார்<BR>
  வகாரயகாரம் என்பார்; வகை அறியார் பூரணமே!<BR>
<BR>
  522:<BR>
  மகத்துவமாய்க் காம மயக்கத்துக் குள்ளிருந்து<BR>
  பகுத்தறிய மாட்டாமல் பயன் இழந்தேன் பூரணமே!<BR>
<BR>
  523:<BR>
  உண்மைப் பொருளை உகந்திருந்து பாராமல்<BR>
  பெண் மயக்கத்தாலே பிறந்து இறந்தேன், பூரணமே!<BR>
<BR>
  524:<BR>
  வாயார வாழ்த்தி மகிழ்ந்து உனைத்தான் போற்றாமல்<BR>
  காயம் எடுத்துக் கலங்கினேன்! பூரணமே!<BR>
<BR>
  525:<BR>
  சந்திரனை மேகமது தான் மறைத்த வாறது போல்<BR>
  பந்தமுற யானும்உனைப் பார்க்கிலேன்; பூரணமே!<BR>
<BR>
  526:<BR>
  செந்தா மரைத்தாளைத் தினந்தினமும் போற்றாமல்<BR>
  அந்தரமாய் நின்றங்கு அலைந்தேன்நான் பூரணமே!<BR>
<BR>
  527:<BR>
  நீர்மேல் குமிழிபோல் நிலையற்ற காயம் இதைத்<BR>
  தாரகம் என்றெண்ணி நான் தட்டழிந்தேன்; பூரணமே!<BR>
<BR>
  528:<BR>
  நெஞ்சம் உருகி நினைந்து உனைத்தான் போற்றிநெடு<BR>
  வஞ்சகத்தைப் போக்க வகை அறியேன்; பூரணமே!<BR>
<BR>
  529:<BR>
  எள்ளுக்குள் எண்ணெய் போல் எங்கும் நிறைந்திருந்து<BR>
  உள்ளம் அறியாது உருகினேன்; பூரணமே!<BR>
<BR>
  530:<BR>
  மாயாப் பிரபஞ்ச மயக்கத்தி லேவிழுந்தே!<BR>
  ஓயாச் சனனம் ஒழிந்திலேன்; பூரணமே!<BR>
<BR>
  531:<BR>
  பூசையுடன் புவன போகம்எனும் போக்கியத்தால்<BR>
  ஆசையுற்றே நானும் அறிவழிந்தேன் பூரணமே!<BR>
<BR>
  532:<BR>
  படைத்தும் அழித்திடுவாய்; பார்க்கில் பிரமாவெழுத்தைத்<BR>
  துடைத்துச் சிரஞ்சீ வியாய்த் துலங்குவிப்பாய்; பூரணமே!<BR>
<BR>
  533:<BR>
  மந்திரமாய்ச் சாத்திரமாய் மறைநான்காய் நீ இருந்த<BR>
  தந்திரத்தை நான் அறியத் தகுமோ தான் பூரணமே!<BR>
<BR>
  534:<BR>
  அல்லாய்ப் பகலாய் அனவரத காலம் எனும்<BR>
  சொல்லாய்ப் பகுத்த தொடர்பறியேன்; பூரணமே!<BR>
<BR>
  535:<BR>
  நரகம் சுவர்க்கம்என நண்ணும் இரண்டு உண்டாயும்<BR>
  அரகரா என்பது அறிகிலேன்; பூரணமே!<BR>
<BR>
  536:<BR>
  பாவபுண்ணியம் என்னும் பகுப்பாய்ப் படைத்து அழித்திங்கு<BR>
  ஆவலையுண்டாக்கி வைத்த அருள் அறியேன்; பூரணமே!<BR>
<BR>
  537:<BR>
  சாந்தம் என்றும், கோபம் என்றும், சாதிபேதங்கள் என்றும்<BR>
  பாந்தம் என்றும், புத்தியென்றும் படைத்தனையே; பூரணமே!<BR>
<BR>
  538:<BR>
  பாசம் உடலாய்ப் பசு அதுவும் தான்உயிராய்<BR>
  நேசமுடன் நீ பொருளாய் நின்றனையே, பூரணமே!<BR>
<BR>
  539:<BR>
  ஏதில் அடியார் இரங்கி இகத்தில் வந்துன்<BR>
  பாதம் அதில் தாழப் பரிந்தருள்வாய் பூரணமே!<BR>
<BR>
  540:<BR>
  நானேநீ நீயே நான் நாம் இரண்டும் ஒன்றானால்<BR>
  தேனின் ருசியது போல் தெவிட்டாய்நீ பூரணமே!<BR>
<BR>
  541:<BR>
  முடிவில் ஒரு சூனியத்தை முடித்து நின்று பாராமல்<BR>
  அடியில் ஒரு சூனியத்தில் அலைந்தேனே; பூரணமே!<BR>
<BR>
  542:<BR>
  பூரண மாலை தனை புத்தியுடன் ஓதினர்க்கு<BR>
  தாரணியில் ஞானம் தழைப்பிப்பாய்; பூரணமே!<BR>
<BR>
  நெஞ்சொடு மகிழ்தல்<BR>
  543:<BR>
  அன்று முதல் இன்றளவும் ஆக்கையொடு சூட்சியுமாய்<BR>
  நின்ற நிலை அறிய நேசமுற்றாய், நெஞ்சமே!<BR>
<BR>
  544:<BR>
  அங்கங்கு உணர்வாய் அறிவாகி யே நிரம்பி<BR>
  எங்கெங்கும் ஆனதிலே ஏகரித்தாய்; நெஞ்சமே!<BR>
<BR>
  545:<BR>
  அலையாத பேரின்ப ஆனந்த வெள்ளத்தில்<BR>
  நிலையாய் உரு இருந்து நின்றனையே; நெஞ்சமே!<BR>
<BR>
  546:<BR>
  பாராமல் பதையாமல் பருகாமல் யாதொன்றும்<BR>
  ஓராது உணர்வுடனே ஒன்றினையே; நெஞ்சமே!<BR>
<BR>
  547:<BR>
  களவிறந்து, கொலையிறந்து, காண்பனவும் காட்சியும்போய்<BR>
  அளவிறந்து நின்றதிலே அன்புற்றாய் நெஞ்சமே!<BR>
<BR>
  548:<BR>
  பேச்சிறந்து, சுட்டிறந்து, பின்னிறந்து, முன்னிறந்து,<BR>
  நீச்சிறந்து நின்றதிலே நேசமுற்றாய்; நெஞ்சமே!<BR>
<BR>
  549:<BR>
  விண்ணிறந்து, மண்ணிறந்து, வெளியிறந்து, ஒளியிறந்து<BR>
  எண்ணிறந்து நின்றதிலே ஏகரித்தாய்; நெஞ்சமே!<BR>
<BR>
  550:<BR>
  பார்த்த இடம் எங்கும் பரம் எனவே உள் புறம்பும்<BR>
  கோத்தபடி உண்மையெனக் கொண்டனையே நெஞ்சமே!<BR>
  <BR>
  நெஞ்சொடு மகிழ்தல்<BR>
  551:<BR>
  ஊரிறந்து, பேரிறந்து, ஒளியிறந்து, வெளியிறந்து,<BR>
  சீரிறந்து நின்றதிலே சேர்ந்தனையே; நெஞ்சமே!<BR>
<BR>
  552:<BR>
  ஆண்பெண் அலியென்று அழைக்கஅரி தாய் நிறைந்து<BR>
  காண்ப அரி தாய இடம் கண்ணுற்றாய் நெஞ்சமே!<BR>
<BR>
  553:<BR>
  ஆங்காரம் அச்சம் அகற்றி அறிவினொடு<BR>
  தூங்காமல் தூங்கிச் சுகம் பெற்றாய் நெஞ்சமே!<BR>
<BR>
  554:<BR>
  ஆதியாய் நின்ற அகண்டபரி பூரணத்தைச்<BR>
  சாதியா நின்ற இடம் சார்வுற்றாய் நெஞ்சமே!<BR>
<BR>
  555:<BR>
  விருப்புவெறுப்பு இல்லாத வெட்டவெளி யதனில்<BR>
  இருப்பே சுகம் என்று இருந்தனையே நெஞ்சமே!<BR>
<BR>
  556:<BR>
  ஆரும் உறாப் பேரண்டத்து அப்புறத்தும் இப்புறத்தும்<BR>
  நீரும் உப்பும் என்ன நிலை பெற்றாய் நெஞ்சமே!<BR>
<BR>
  557:<BR>
  உடனாகவே இருந்து உணர அரி யானோடு<BR>
  கடல் நீரும் ஆறும்போல் கலந்தனையே; நெஞ்சமே!<BR>
<BR>
  558:<BR>
  நெடியகத்தைப் போக்கி, நின்ற சழக்கறுத்துப்<BR>
  படிகத்துக் கும்பம்போல் பற்றினையே; நெஞ்சமே!<BR>
<BR>
  559:<BR>
  மேலாகி எங்கும் விளங்கும் பரம் பொருளில்<BR>
  பாலூறும் மென் சுவைபோல் பற்றினையே; நெஞ்சமே!<BR>
<BR>
  560:<BR>
  நீரொடுதண் ஆலிவிண்டு நீரான வாறேபோல்<BR>
  ஊரொடுபேர் இல்லானோடு ஒன்றினையே; நெஞ்சமே!<BR>
<BR>
  561:<BR>
  இப்பிறப்பைப் பாழ்படுத்தி இருந்தபடி யேஇருக்கச்<BR>
  செப்ப அரிதாய இடம் சேர்ந்தனையே; நெஞ்சமே!<BR>
<BR>
  562:<BR>
  மேலாம் பதங்கள் எல்லாம் விட்டுவிட்டு ஆராய்ந்து<BR>
  நாலாம் பதத்தில் நடந்தனையே; நெஞ்சமே!<BR>
<BR>
  563:<BR>
  கடங்கடங்கள் தோறும் கதிரவன் ஊடாடி<BR>
  அடங்கும் இடம்தான் அறிந்து அன்புற்றாய்; நெஞ்சமே!<BR>
<BR>
  564:<BR>
  கற்றவனாய்க், கேட்டவனாய்க், காணானாய்க், காண்பவனாய்<BR>
  உற்றவனாய் நின்றதிலே ஒன்று பட்டாய் நெஞ்சமே!<BR>
<BR>
  565:<BR>
  நாலு வகைக் கரணம் நல்குபுலன் ஐந்தும் ஒன்றாய்<BR>
  சீலமுற்று நின்றதிலே சேர்ந்தனையே நெஞ்சமே!<BR>
<BR>
  566:<BR>
  விட்டிடமும், தொட்டிடமும், விண்ணிடமும், மண்ணிடமும்<BR>
  கட்டும்ஒரு தன்மைஎனக் கண்ணுற்றாய்; நெஞ்சமே!<BR>
<BR>
  567:<BR>
  எந்தெந்த நாளும் இருந்தபடி யேஇருக்க<BR>
  அந்தச் சுகாதீதம் ஆக்கினையே; நெஞ்சமே!<BR>
<BR>
  568:<BR>
  வாக்கிறந்து நின்ற மனோகோச ரம்தனிலே<BR>
  தாக்கறவே நின்றதிலே தலைசெய்தாய்; நெஞ்சமே!<BR>
<BR>
  569:<BR>
  எத்தேசமும் நிறைந்தே எக்கால மும்சிறந்து,<BR>
  சித்தாய சித்தினிடம் சேர்ந்தனையே; நெஞ்சமே!<BR>
<BR>
  570:<BR>
  தாழாதே நீளாதே தன்மய மாய்நிறைந்து<BR>
  வாழாதே வாழ மருவினையே; நெஞ்சமே!<BR>
<BR>
  571:<BR>
  உள்ளும் புறம்பும் உவட்டாத ஆனந்தக்<BR>
  கள்ளருந்தி நின்றதிலே கண்ணுற்றாய்; நெஞ்சமே!<BR>
<BR>
  572:<BR>
  வாதனை போய், நிட்டையும்போய், மாமௌன ராச்சியம்போய்<BR>
  பேதம்அற நின்ற இடம் பெற்றனையே; நெஞ்சமே!<BR>
<BR>
  573:<BR>
  இரதம் பிரிந்துகலந்து ஏகமாம் ஆறேபோல்<BR>
  விரகம் தவிர்ந்து அணல்பால் மேவினையே, நெஞ்சமே!<BR>
<BR>
  574:<BR>
  சோதியான் சூழ்பனிநீர் சூறைகொளும் ஆறேபோல்<BR>
  நீதிகுரு வின்திருத்தாள் நீபெற்றாய்; நெஞ்சமே!<BR>
<BR>
  உடல் கூற்று வண்ணம்<BR>
  575:<BR>
  ஒருமடமாதும் ஒருவனும்ஆகி இன்பசுகம் தரும்<BR>
  அன்புபொருந்தி உணர்வுகலங்கி ஒழுகியவிந்து<BR>
  ஊறுசுரோணிதம் மீதுகலந்து-<BR>
<BR>
  576:<BR>
  பனியில்ஓர் பாதி சிறுதுளிமாது பண்டியில்வந்து<BR>
  புகுந்துதிரண்டு பதும அரும்பு கமடம்இதென்று<BR>
  பார்வைமெய்வாய்செவி கால்கைகள் என்ற-<BR>
<BR>
  577:<BR>
  உருவமும்ஆகி உயிர்வளர்மாதம் ஒன்பதும் ஒன்றும்<BR>
  நிறைந்துமடந்தை உதரம் அகன்று புவியில்வி ழுந்து<BR>
  யோகமும்வாரமும் நாளும் அறிந்து-<BR>
<BR>
  578:<BR>
  மகளிர்கள் சேனை தரவணையாடை மண்படஉந்தி<BR>
  உதைந்துகவிழ்ந்து மடமயில்கொங்கை அமுதம்அருந்தி<BR>
  ஓரறிவீ ரறி வாகிவளர்ந்து-<BR>
<BR>
  579:<BR>
  ஒளிநகைஊறல் இதழ்மடவாரும் உவந்துமுகந்திட<BR>
  வந்துதவழ்ந்து மடியில் இருந்து மழலைபொழிந்து<BR>
  வாஇருபோவென நாமம்விளம்ப-<BR>
<BR>
  580:<BR>
  உடைமணி ஆடை அரைவடம் ஆட உண்பவர் தின்பவர்<BR>
  தங்களொடுஉண்டு தெருவில் இருந்த புழுகி அளைந்து<BR>
  தேடியபாலரோ டோடிநடந்து அஞ்சுவயதாகி விளையாடியே<BR>
<BR>
  581:<BR>
  உயர்தருஞான குருஉபதேசம் முத்தமிழின்கலை<BR>
  யும்கரைகண்டு வளர்பிறைஎன்று பலரும்விளம்ப<BR>
  வாழ்பதினாறு பிராயமும்வந்து-<BR>
<BR>
  582:<BR>
  மயிர்முடிகோதி அறுபதநீல வண்டிமிர் தண்தொடை<BR>
  கொண்டைபுனைந்து மணிபொன் இலங்கும் பணிகள் அணிந்து<BR>
  மாகதர்போகதர் கூடிவணங்க-<BR>
<BR>
  583:<BR>
  மதன சொரூபன் இவன் எனமோக மங்கையர் கண்டு<BR>
  மருண்டு திரண்டு வரி விழிகொண்டு சுழிய எறிந்து<BR>
  மாமலர் போல் அவர் போவது கண்டு-<BR>
<BR>
  584:<BR>
  மனது பொறாமல் அவர் பிறகோடி மங்கல செங்கல<BR>
  சந்திகழ் கொங்கை மருவமயங்கி இதழ் அமுதுண்டு<BR>
  தேடியமாமுதல் சேரவழங்கி-<BR>
<BR>
  585:<BR>
  ஒரு முதலாகி முதுபொருளாய் இருந்ததனங்களும்<BR>
  வம்பில் இழந்து மதனசுகந்த விதனம்இதென்று<BR>
  வாலிபகோலமும் வேறு பிரிந்து-<BR>
<BR>
  586:<BR>
  வளமையும்மாறி இளமையும்மாறி வன்பல்வி ழுந்துஇரு<BR>
  கண்கள் இருண்டு வயது முதிர்ந்து நரைதிரை வந்து<BR>
  வாதவி ராத குரோதம் அடைந்து- செங்கையினில் ஓர் தடியும் ஆகியே<BR>
<BR>
  587:<BR>
  வருவதுபோவது ஒருமுதுகூனும் மந்தியெனும்படி<BR>
  குந்தி நடந்து மதியும் அழிந்து செவிதிமிர்வந்து<BR>
  வாயறியாமல் விடாமல் மொழிந்து-<BR>
<BR>
  588:<BR>
  துயில்வரும்நேரம் இருமல் பொறாது தொண்டையும் நெஞ்சமும்<BR>
  உலர்ந்து வறண்டு துகிலும் இழந்து சுணையும் அழிந்து<BR>
  தோகையர் பாலர்கள் கோரணி கொண்டு<BR>
<BR>
  589:<BR>
  கலியுகமீதில் இவர் மரியாதை கண்டிடும் என்பவர்<BR>
  சஞ்சலம் மிஞ்ச கலகல என்றுமலசலம் வந்து<BR>
  கால்வழி மேல்வழி சாரநடந்து-<BR>
<BR>
  590:<BR>
  தெளிவும்இராமல் உரை தடுமாறி சிந்தையும் நெஞ்சமும்<BR>
  உலைந்து மருண்டு திடமும் உலைந்துமிகவும் அலைந்து<BR>
  தேறிநல் ஆதரவு ஏதெனநொந்து-<BR>
<BR>
  591:<BR>
  மறையவன் வேதன் எழுதியவாறு வந்தது கண்டமும்<BR>
  என்று தெளிந்து இனி என கண்டம் இனியென தொந்தம்<BR>
  மேதினி வாழ்வு நிலாதினி நின்ற-<BR>
<BR>
  592:<BR>
  கடன் முறை பேசும் என உரைநாவுறங்கி விழுந்துகை<BR>
  கொண்டு மொழிந்துகடைவழிகஞ்சி ஒழுகிட வந்து<BR>
  பூதமும் நாலுசு வாசமும் நின்று-நெஞ்சுதடுமாறி வரும்நேரமே-<BR>
<BR>
  593:<BR>
  வளர்பிறை போல எயிறும் உரோமமும் சடையும் சிறு<BR>
  குஞ்சியும் விஞ்ச மனதும் இருண்ட வடிவும் இலங்க<BR>
  மாமலை போல்யம தூதர்கள் வந்து-<BR>
<BR>
  594:<BR>
  வலைகொடுவீசி உயிர்கொடு போக மைந்தரும் வந்து<BR>
  குனிந்தழ நொந்து மடியில் விழுந்து மனைவி புலம்ப<BR>
  மாழ்கினரே இவர் காலம் அறிந்து-<BR>
<BR>
  595:<BR>
  பழையவர்காணும் எனும்அயலார்கள் பஞ்சு பறந்திட<BR>
  நின்றவர் பந்தர் இடுமென வந்து பறையிட முந்த<BR>
  வேபிணம் வேக விசாரியும் என்று-<BR>
<BR>
  596:<BR>
  பலரையும் ஏவி முதியவர் தாமிருந்தசவம் கழு<BR>
  வும் சிலரென்று பணிதுகில் தொங்கல் களபமணிந்து<BR>
  பாவகமே செய்து நாறும் உடம்பை-<BR>
<BR>
  597:<BR>
  வரிசை கெடாமல் எடுமென ஓடி வந்திளமைந்தர்<BR>
  குனிந்து சுமந்து கடுகி நடந்து சுடலை அடைந்து<BR>
  மானிடவாழ்வென வாழ்வென நொந்து-<BR>
<BR>
  598:<BR>
  விறகிடமூடி அழல்கொடு போட வெந்து விழுந்து<BR>
  முறிந்து நிணங்கள் உருகி எலும்பு கருகி அடங்கி<BR>
  ஓர்பிடி நீறும் இலாத உடம்பை நம்பும் அடியேனை இனி ஆளுமே!<BR>
<BR>
  வெளிப்பட்டபின் பாடிய தலப் பாடல்கள்<BR>
  திருவிடைமருதூர்<BR>
  599:<BR>
  மென்று விழுங்கி விடாய்க்கழிக்க நீர்தேடல்<BR>
  என்று விடியும் எனக்கு எங்கோவே - நன்றி<BR>
  கருதார் புரமூன்றும் கட்டழலால் செற்ற<BR>
  மருதா உன் சந்நிதிக்கே வந்து.<BR>
<BR>
  திருவொற்றியூர்<BR>
  600:<BR>
  கண்டம் கரியதாம் கண் மூன்று உடையதாம்<BR>
  அண்டத்தைப் போல் அழகியதாம் - தொண்டர்<BR>
  உடல் உருகத் தித்திக்கும் ஓங்கு புகழ் ஒற்றிக்<BR>
  கடலருகே நிற்கும் கரும்பு.<BR>
  <BR>
  திருவொற்றியூர்<BR>
  601:<BR>
  ஓடு விழுந்து சீப்பாயும் ஒன்பதுவாய்ப் புண்ணுக்கு<BR>
  இடு மருந்தை யான் அறிந்து கொண்டேன் - கடு அருந்தும்<BR>
  தேவாதி தேவன் திருவொற்றியூர்த் தெருவில்<BR>
  போவார் அடியிற் பொடி !<BR>
<BR>
  602:<BR>
  வாவிஎல்லாம் தீர்த்த(ம்) மணல் எல்லாம் வெண்ணீறு<BR>
  காவனங்கள் எல்லாம் கணநாதர் - பூவுலகில்<BR>
  ஈது சிவலோகம் என்றென்றே மெய்த்தவத்தோர்<BR>
  ஓதும் திருவொற்றியூர் !<BR>
<BR>
  திருவாரூர்<BR>
  603:<BR>
  ஆரூரர் இங்கிருக்க அவ்வூர்த் திருநா ளென்(று)<BR>
  ஊரூர்கள் தோறும் உழலுவீர் - நேரே<BR>
  உளக்குறிப்பை நாடாத ஊமர்காள் நீவிர்<BR>
  விளக்கிருக்கத் தீத்தேடு வீர்.<BR>
<BR>
  604:<BR>
  எருவாய்க்கு இருவி ரல்மேல் ஏறுண்டிருக்கும்<BR>
  கருவாய்கோ கண்கலங்கப் பட்டாய் - திருவாரூர்த்<BR>
  தேரோடும் வீதியிலே செத்துக் கிடக்கின்றாய்<BR>
  நீரோடும் தாரைக்கே நீ<BR>
<BR>
  திருக்காஞ்சி<BR>
  605:<BR>
  எத்தனை ஊர்? எத்தனை வீ(டு) எத்தனை தாய் ? பெற்றவர்கள்<BR>
  எத்தனை பேர் இட்டழைக்க ஏன் என்றேன் - நித்தம்<BR>
  எனக்குக் கலையாற்றாய் ஏகம்பா கம்பா<BR>
  உனக்குத் திருவிளையாட்டோ?<BR>
<BR>
  திருக்கச்சிக்காரோணம்<BR>
  606:<BR>
  அத்திமுதல் எறும்பீ றானவுயிர் அத்தனைக்கும்<BR>
  சித்தமகிழ்ந் தளிக்கும் தேசிகா - மெத்தப்<BR>
  பசிக்குதையா பாவியேன் பாழ்வயிற்றைப்பற்றி<BR>
  இசிக்குதையா காரோண ரே.<BR>
<BR>
  திருக்காளத்தி<BR>
  607:<BR>
  பொய்யை ஒழியாய் புலாலை விடாய் காளத்தி<BR>
  ஐயரை எண்ணாய் அறம் செய்யாய் - வெய்ய<BR>
  சினமே ஒழியாய் திருவெழுத்தைந்து ஓதாய்<BR>
  மனமே உனக்கென்ன மாண்பு ?<BR>
<BR>
  திருவிருப்பையூர்<BR>
  608:<BR>
  மாதா உடல் சலித்தாள் வல்வினையேன் கால்சலித்தேன்<BR>
  வேதாவும் கைசலித்து விட்டானே - நாதா<BR>
  இருப்பையூர் வாழ் சிவனே இன்னம்ஓர் அன்னை<BR>
  கருப்பையூர் வாராமற் கா<BR>
<BR>
  திருவையாறு<BR>
  609:<BR>
  மண்ணும் தணல் ஆற வானும் புகை ஆற<BR>
  எண்ணரிய தாயும் இளைப்பாறப் - பண்ணுமயன்<BR>
  கையாறவும் காலன் கால் ஆறவும் கண் பார்<BR>
  ஐயா திருவை யாறா<BR>
<BR>
  திருக்குற்றாலம்<BR>
  610:<BR>
  காலன் வருமுன்னே கண் பஞ்சடை முன்னே<BR>
  பாலுண் கடைவாய்ப்படுமுன்னே மேல்வி ழுந்தே<BR>
  உற்றார் அழுமுன்னே ஊரார் சுடுமுன்னே<BR>
  குற்றாலத் தானையே கூறு !<BR>
<BR>
  பொது<BR>
  611:<BR>
  சிற்றம் பலமும் சிவனும் அருகிருக்க<BR>
  வெற்றம் பலம் தேடி விட்டோமே - நித்தம்<BR>
  பிறந்த இடத்தைத் தேடுதே பேதை மட நெஞ்சம்<BR>
  கறந்த இடத்தை நாடுதே கண்<BR>
<BR>
  612:<BR>
  தோடவிழும் பூங்கோதைத் தோகை உனை இப்போது<BR>
  தேடினவர் போய்விட்டார் தேறியிரு - நாடி நீ<BR>
  என்னை நினைத்தால் இடுப்பில் உதைப்பேன் நான்<BR>
  உன்னை நினைத்தால் உதை.<BR>
<BR>
  613:<BR>
  வாசற் படிகடந்து வாராத பிச்சைக்குஇங்<BR>
  காசைப் படுவதில்லை அண்ணலே - ஆசைதனைப்<BR>
  பட்டிருந்த காலமெல்லாம் போதும் பரமேட்டி<BR>
  சுட்டிறந்த ஞானத்தைச் சொல்.<BR>
<BR>
  614:<BR>
  நச்சரவம் பூண்டானை நன்றாய்த் தொழுவதுவும்<BR>
  இச்சையிலே தான் அங் கிருப்பதுவும் - பிச்சைதனை<BR>
  வாங்குவதும் உண்பதுவும் வந்துதிரு வாயிலிலே<BR>
  தூங்குவம் தானே சுகம்.<BR>
<BR>
  615:<BR>
  இருக்கும் இடம் தேடி என்பசிக்கே அன்னம்<BR>
  உருக்கமுடன் கொண்டுவந்தால் உண்பேன் - பெருக்க<BR>
  அழைத்தாலும் போகேன் அரனே என்தேகம்<BR>
  இளைத்தாலும் போகேன் இனி.<BR>
<BR>
  616:<BR>
  விட்டுவிடப் போகுதுயிர் விட்ட உடனே உடலைச்<BR>
  சுட்டுவிடப் போகின்றார் சுற்றத்தார் பட்டது பட்(டு)<BR>
  எந்நேரமும் சிவனை ஏந்துங்கள் போற்றுங்கள்<BR>
  சொன்னேன் அதுவே சுகம்.<BR>
<BR>
  617:<BR>
  ஆவியொடு காயம் அழிந்தாலும் மேதினியில்<BR>
  பாவி என்று நாமம் படையாதே - மேவியசீர்<BR>
  வித்தாரமும் கடம்பும் வேண்டா மடநெஞ்சே<BR>
  செத்தாரைப் போலே திரி.<BR>
<BR>
  618:<BR>
  வெட்ட வெளியான வெளிக்கும் தெரியாது<BR>
  கட்டளையும் கைப்பணமும் காணதே - இட்டமுடன்<BR>
  பற்றென்றால் பற்றாது பாவியே நெஞ்சில் அவன்<BR>
  இற்றெனவே வைத்த இனிப்பு<BR>
<BR>
  619:<BR>
  இப்பிறப்பை நம்பி இருப்பாரோ ? நெஞ்சமே<BR>
  வைப்பிருக்க வாயில் மனை இருக்கச் - சொப்பனம்போல்<BR>
  விக்கிப் பற்கிட்டக் கண் மெத்தப்பஞ் சிட்டு அப்பைக்<BR>
  கக்கிச்செத் துக்கொட்டக் கண்டு.<BR>
<BR>
  620:<BR>
  மேலும் இருக்க விரும்பினையே வெளிவிடையோன்<BR>
  சீலம் அறிந்திலையே சிந்தையே கால்கைக்குக்<BR>
  கொட்டை இட்டு மெத்தை இட்டுக் குத்திமொத்தப் பட்ட உடல்<BR>
  கட்டை இட்டுச் சுட்டுவிடக் கண்டு<BR>
<BR>
  621:<BR>
  ஒன்பதுவாய்த் தோல்பைக்கு ஒருநாளைப் போலவே<BR>
  அன்புவைத்து நெஞ்சே அலைந்தாயே - வன்கழுக்கள்<BR>
  தத்தித்தத் திச்சட்டை தட்டிக்கட் டிப்பிட்டுக்<BR>
  கத்திக் குத்தித் தின்னக் கண்டு.<BR>
<BR>
  622:<BR>
  இன்னம் பிறக்க இசைவையோ நெஞ்சமே ?<BR>
  மன்னர் இவர் என்றிருந்து வாழ்ந்தாரை - முன்னம்<BR>
  எரிந்தகட்டை மீதில் இணைக்கோ வணத்தை<BR>
  உரிந்துருட்டிப் போட்டது கண்டு !<BR>
<BR>
  623:<BR>
  முதற்சங்கம் அமுதூட்டும் மொய்குழலார் ஆசை<BR>
  நடுச்சங்கம் நல்விலங்கு பூட்டும் கடைச்சங்கம்<BR>
  ஆம்போ ததுஊதும் அம்மட்டோ இம்மட்டோ ?<BR>
  நாம்பூமி வாழ்ந்த நலம்.<BR>
<BR>
  624:<BR>
  எத்தனை நாள்கூடி எடுத்த சரீரம் இவை ?<BR>
  அத்தனையும் மண்திண்ப தல்லவோ ? - வித்தகனார்<BR>
  காலைப் பிடித்து மெள்ளக் கங்குல்பகல் அற்ற இடத்தே<BR>
  மேலைக் குடியிருப்போ மே !<BR>
<BR>
  625:<BR>
  எச்சிலென்று சொல்லி இதமகிதம் பேசாதீர்<BR>
  எச்சில் இருக்கும் இடம் அறியீர் - எச்சில்தனை<BR>
  உய்த்திருந்து பார்த்தால் ஒருமை வெளிப்படும் பின்<BR>
  சித்த நிராமயமா மே.<BR>
<BR>
  626:<BR>
  எத்தனை பேர் நட்டகுழி ? எத்தனை பேர் தொட்ட முலை<BR>
  எத்தனை பேர் பற்றி இழுத்த இதழ் ? நித்தநித்தம்<BR>
  பொய்யடா பேசும் புவியில்மட மாதரைவிட்டு<BR>
  உய்யடா உய்யடா உய் !<BR>
<BR>
  627:<BR>
  இருப்பதுபொய் போவதுமெய் என்றெண்ணி நெஞ்சே<BR>
  ஒருத்தருக்கும் தீங்கினை உன்னாதே - பருத்ததொந்தி<BR>
  நம்மதென்று நாமிருப்ப நாய்நரிகள் பேய்கழுகு<BR>
  தம்மதென்று தாமிருக்கும் தான் !<BR>
<BR>
  628:<BR>
  எத்தொழிலைச் செய்தாலும் ஏதவத்தைப் பட்டாலும்<BR>
  முத்தர் மனம் இருக்கும் மோனத்தோ - வித்தகமாய்க்<BR>
  காதிவிளை யாடிஇரு கைவீசி வந்தாலும்<BR>
  தாதிமனம் நீர்க்குடத்தே தான் !<BR>
<BR>
  629:<BR>
  மாலைப் பொழுதில்நறு மஞ்சள் அரைத் தேகுளித்து<BR>
  வேலை மினுக்கிட்டு விழித்திருந்து - சூலாகிப்<BR>
  பெற்றாள் வளர்த்தாள் பெயரிட்டாள் பெற்ற பிள்ளை<BR>
  பித்தானால் என்செய்வாள் பின் ?<BR>
<BR>
  630:<BR>
  வான்றேடு மறையேயோ மறைதேடும் பொருளையோ<BR>
  ஊன்றேடும் உயிரேயோ உயிர்தேடும் உணர்வேயோ<BR>
  தான்தேட நான்தேடச் சகலமெலாம் தனைத்தேட<BR>
  நான்தேடி நான்காண நானாரோ நானாரோ.<BR>
<BR>
  631:<BR>
  நாப்பிளக்கப் பொய் உரைத்துநவநிதியம் தேடி<BR>
  நலன் ஒன்றும் அறியாத நாரியரை கூடிப்<BR>
  பூப்பிளக்க வருகின்ற புற்றீசல் போலப்<BR>
  புலபுலெனக் கலகலெனப் புதல்வர்களைப் பெறுவீர்<BR>
  காப்பதற்கும் வகையறியீர்; கைவிடவும் மாட்டீர்<BR>
  கவர்பிளந்த மரத்துளையில் கால் நுழைத்துக் கொண்டே<BR>
  ஆப்பதனை அசைத்துவிட்ட குரங்கதனை போல<BR>
  அகப்பட்டீர் கிடந்துழல அகப்பட்டீரே !<BR>
<BR>
  632:<BR>
  மத்தளை தயிர்உண்டானும் மலர்மிசை மன்னி னானும்<BR>
  நித்தமும் தேடிக் காணா நிமலனே நீஇன் றேகிச்<BR>
  செய்தகளை கயல்பாய நாங்கூர் சேந்தனை வேந்தன் இட்ட<BR>
  கைத்தளை நீக்கி என்முன் காட்டு வெண் காட்டு ளானே !<BR>
<BR>
  633:<BR>
  வடிவந்தானும் வாலிபம் மகளும் தாயும் மாமியும்<BR>
  படிகொண்டாரும் ஊரிலே பழிகொண்டால் நீதியோ<BR>
  குடிவந்தானும் ஏழையோ ? குயவன் தானும் கூழையோ ?<BR>
  நடுநின்றானும் வீணனோ ? நகரம் சூறை ஆனதே.<BR>
<BR>
  634:<BR>
  மண்ணும் உருகும் மரம் உருகும் மாயை உருகும் மால்உருகும்<BR>
  பெண்ணும் உருகும் ஆண் உருகும் பேதாபேத வகை உருகும்<BR>
  அண்ணல் உருகும் இடத்தமர்த்த ஆத் தாள் உருகும் அரவணையான்<BR>
  எண்ணி உருகும் குருநாதன் என்பால் உரைத்த ஓர் மொழியே.<BR>
  <BR>
  635:<BR>
  பூதமுங்கரணம் பொறிகளைம்புலனும் பொருந்திய குணங்க<BR>
  ளோர்மூன்றும், நாதமுங்கடந்த வெளியிலே நீயுநானுமாய்நிற்கு நாளு<BR>
  ளதோ, வாதமுஞ்சமயபேதமுங்கடந்த மனோலய வின்பசாகரனே,<BR>
  ஏதுமொன்றறியேன் யாதுநின்செயலே யிறைவனே யேகநாயகனே<BR>
  <BR>
  636:<BR>
  யாவரேயிருந்தும் யாவரேவாழ்ந்தும் யாவரேயெமக்குறவாயும்,<BR>
  தேவரீரல்லாற் றிசைமுகமெனக்குத் திருவுளமறிய வேறுளதோ,<BR>
  பாவலானொருவன் செந்தமிழ்க்கிரங்கிப் பரவையாருடலைமாற்ற,<BR>
  ஏவலாளாகியிர வெலாமுழன்ற விறைவனே யேகநாயகனே.<BR>
  637:<BR>
  உண்டதேயுண்டு முடுத்ததேயுடுத்து மடுத்தடுத்துரைத்த யுரைத்தும்,<BR>
  கண்டதேகண்டுங் கேட்டதேகேட்டுங் கழிந்தனக நாளெல்லாம்,<BR>
  விண்டதா மரைமேலன்னம் வீற்றிருக்கும்விழ வீதிவெண்காடா,<BR>
  அண்டரேபோற்ற வம்பலத்தாடுமையனேயு மாறருளே<BR>
  <BR>
  638:<BR>
  கோடியல் மனத்தால் வாக்கினுற் செயலால் கொடியஐம் <BR>
  புலன்களால் அடியேன் தேடிய பாவம் நரகமும் கொள்ள செய்தவம் <BR>
  புரியினும் தீரா, வீடிய பிரமர் சிரமெலாம் கவர்ந்த விழவரு <BR>
  விதிவெண் காடா ஆடிய பாதா! அம்பலத்து ஆடும் ஜயனே !<BR>
  <BR>
  639:<BR>
  என்செய லாவதியாதொன்று மில்லை இனித்தெய்வமே<BR>
  உன்செய லேயென் றுணரப் பெற்றேன் இந்த ஊன் எடுத்து<BR>
  பின்செய்த தீவினையாதொன்று மில்லை பிறப்பதற்கு<BR>
  முன்செய்த தீவினை யோலிங்ங னேவந்து மூண்டதுவே<BR>
  <BR>
  640:<BR>
  ஒன்று என்று இரு; தெய்வம் உண்டு என்று இரு<BR>
  உயர் செல்வம் எல்லாம் அன்று என்று இரு; பசித்தோர் முகம் பார்<BR>
  நல் அறமும் நட்பும் நன்று என்று இரு; நடு நீங்காமலே நமக்கு இட்ட படி<BR>
  என்றுன்றிரு; மனமே உனக்கு உபதேசம் இதே!<BR>
  <BR>
  641:<BR>
  முதற்சங்கு அமுதூட்டும், மெய்குழலார் ஆசை<BR>
  நடுச்சங்கம் நல்விலங்கு பூட்டும் கடைச்சங்கம்<BR>
  ஆம்போ ததுஊதும், அம்மட்டோ? இம்மட்டோ?<BR>
  நாம்பூமி வாழ்ந்த நலம்!<BR>

</p>
</div>
</body>
</html>

