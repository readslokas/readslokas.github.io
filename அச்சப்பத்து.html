<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="style.css">
</head>
<body>

  <div id="controls"></div>

  <div class="content">
<p>



        அச்சப் பத்து<BR>
            <BR>
            புற்றில் வாள் அரவும் அஞ்சேன்; பொய்யர் தம் மெய்யும் அஞ்சேன்;<BR>
            கற்றை வார் சடை எம் அண்ணல், கண் நுதல், பாதம் நண்ணி,<BR>
            மற்றும் ஓர் தெய்வம் தன்னை உண்டு என நினைந்து, எம் பெம்மாற்கு<BR>
            அற்றிலாதவரைக் கண்டால், அம்ம! நாம் அஞ்சுமாறே!<BR>
            <BR>
            வெருவரேன், வேட்கை வந்தால்; வினைக் கடல் கொளினும், அஞ்சேன்;<BR>
            இருவரால் மாறு காணா எம்பிரான், தம்பிரான், ஆம்<BR>
            திரு உரு அன்றி, மற்று ஓர் தேவர், எத் தேவர்? என்ன<BR>
            அருவராதவரைக் கண்டால், அம்ம! நாம் அஞ்சுமாறே!<BR>
            <BR>
            வன் புலால் வேலும் அஞ்சேன்; வளைக் கையார் கடைக் கண் அஞ்சேன்;<BR>
            என்பு எலாம் உருக நோக்கி, அம்பலத்து ஆடுகின்ற<BR>
            என் பொலா மணியை ஏத்தி, இனிது அருள் பருக மாட்டா<BR>
            அன்பு இலாதவரைக் கண்டால், அம்ம! நாம் அஞ்சுமாறே!<BR>
            <BR>
            கிளி அனார் கிளவி அஞ்சேன்; அவர் கிறி முறுவல் அஞ்சேன்;<BR>
            வெளிய நீறு ஆடும் மேனி வேதியன் பாதம் நண்ணி,<BR>
            துளி உலாம் கண்ணர் ஆகி, தொழுது, அழுது, உள்ளம் நெக்கு, இங்கு,<BR>
            அளி இலாதவரைக் கண்டால், அம்ம! நாம் அஞ்சுமாறே!<BR>
            <BR>
            பிணி எலாம் வரினும், அஞ்சேன்; பிறப்பினோடு இறப்பும் அஞ்சேன்;<BR>
            துணி நிலா அணியினான் தன் தொழும்பரோடு அழுந்தி, அம் மால்,<BR>
            திணி நிலம் பிளந்தும், காணாச் சேவடி பரவி, வெண் நீறு<BR>
            அணிகிலாதவரைக் கண்டால், அம்ம! நாம் அஞ்சுமாறே!<BR>
            <BR>
            <BR>
            வாள் உலாம் எரியும் அஞ்சேன்; வரை புரண்டிடினும், அஞ்சேன்;<BR>
            தோள் உலாம் நீற்றன், ஏற்றன், சொல் பதம் கடந்த அப்பன்,<BR>
            தாள் தாமரைகள் ஏத்தி, தட மலர் புனைந்து, நையும்<BR>
            ஆள் அலாதவரைக் கண்டால், அம்ம! நாம் அஞ்சுமாறே!<BR>
            <BR>
            தகைவு இலாப் பழியும் அஞ்சேன்; சாதலை முன்னம் அஞ்சேன்;<BR>
            புகை முகந்து எரி கை வீசி, பொலிந்த அம்பலத்துள் ஆடும்,<BR>
            முகை நகைக் கொன்றை மாலை, முன்னவன் பாதம் ஏத்தி,<BR>
            அகம் நெகாதவரைக் கண்டால், அம்ம! நாம் அஞ்சுமாறே!<BR>
            <BR>
            தறி செறி களிறும் அஞ்சேன்; தழல் விழி உழுவை அஞ்சேன்;<BR>
            வெறி கமழ் சடையன், அப்பன், விண்ணவர் நண்ண மாட்டாச்<BR>
            செறிதரு கழல்கள் ஏத்தி, சிறந்து, இனிது இருக்க மாட்டா<BR>
            அறிவு இலாதவரைக் கண்டால், அம்ம! நாம் அஞ்சுமாறே!<BR>
            <BR>
            மஞ்சு உலாம் உருமும் அஞ்சேன்; மன்னரோடு உறவும் அஞ்சேன்;<BR>
            நஞ்சமே அமுதம் ஆக்கும் நம் பிரான் எம்பிரான் ஆய்,<BR>
            செஞ்செவே ஆண்டு கொண்டான் திருமுண்டம் தீண்ட மாட்டாது,<BR>
            அஞ்சுவார் அவரைக் கண்டால், அம்ம! நாம் அஞ்சுமாறே!<BR>
            <BR>
            கோண் இலா வாழி அஞ்சேன்; கூற்றுவன் சீற்றம் அஞ்சேன்;<BR>
            நீள் நிலா அணியினானை நினைந்து, நைந்து, உருகி, நெக்கு,<BR>
            வாழ்<BR>
            <BR>
            நிலாம் கண்கள் சோர, வாழ்த்திநின்று, ஏத்தமாட்டா<BR>
            ஆண் அலாதவரைக் கண்டால், அம்ம! நாம் அஞ்சுமாறே!<BR>

</p>  
</div>
<script src="script.js"></script>
</body>
</html>

