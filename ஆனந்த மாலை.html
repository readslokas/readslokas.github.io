<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="style.css">
</head>
<body>

  <div id="controls">
    <button onclick="changeSpeed(0)">1x</button>
    <button onclick="changeSpeed(1)">2x</button>
    <button onclick="changeSpeed(2)">3x</button>
    <button onclick="changeSpeed(3)">4x</button>
    <button onclick="changeSpeed(4)">5x</button>
    <button onclick="changeSpeed(5)">6x</button>
    <button onclick="changeSpeed(6)">7x</button>
  </div>

  <div class="content">


ஆனந்த மாலை<BR>
<BR>
(தில்லையில் அருளியது - சிவானுபவ விருத்தம் - அறுசீர்க் கழிநெடிலடி ஆசிரிய விருத்தம்)<BR>
<BR>
மின்னே ரனைய பூங்கழல்கள் அடைந்தார் கடந்தார் வியனுலகம்<BR>
பொன்னே ரனைய மலர்கொண்டு போற்றா நின்றார் அமரரெல்லாம்<BR>
கல் நேரனைய மனக்கடையாய்க் கழிப்புண் டவலக் கடல்வீழ்ந்த<BR>
என்னே ரனையேன் இனியுன்னைக் கூடும் வண்ணம் இயம்பாயே.<BR>
<BR>
என்னால் அறியாப் பதம்தந்தாய் யான தறியா தேகெட்டேன்<BR>
உன்னால் ஒன்றுங் குறைவில்லை உடையாய் அடிமைக் காரென்பேன்<BR>
பன்னாள் உன்னைப் பணிந்தேத்தும் பழைய அடியா ரொடுங்கூடா<BR>
தென்நா யகமே பிற்பட்டிங் கிருந்தென் நோய்க்கு விருந்தாயே.<BR>
<BR>
சீல மின்றி நோன்பின்றிச் செறிவே யின்றி அறிவின்றித்<BR>
தோலின் பாவைக் கூத்தாட்டாய்ச் சுழன்று விழுந்து கிடப்பேனை<BR>
மாலுங் காட்டி வழிகாட்டி வாரா உலக நெறியேறக்<BR>
கோலங் காட்டி ஆண்டானைக் கொடியேன் என்றோ கூடுவதே.<BR>
<BR>
கெடுவென் கெடுமா கெடுகின்றேன் கேடி லாதாய் பழிகொண்டாய்<BR>
படுவேன் படுவ தெல்லாம்நான் பட்டாற் பின்னைப் பயனென்னே<BR>
கொடுமா நரகத் தழுந்தாமே காத்தாட் கொள்ளுங் குருமணியே<BR>
நடுவாய் நில்லா தொழிந்தக்கால் நன்றோ எங்கள் நாயகமே.<BR>
<BR>
தாயாய் முலையைத் தருவானே தாரா தொழிந்தாற் சவலையாய்<BR>
நாயேன் கழிந்து போவேனோ நம்பி யினித்தான் நல்குதியே<BR>
தாயே யென்றுன் தாளடைந்தேன் தயாநீ என்பால் இல்லையே<BR>
நாயேன் அடிமை உடனாக ஆண்டாய் நான்தான் வேண்டாவோ.<BR>
<BR>
கோவே யருள வேண்டாவோ கொடியேன் கெடவே அமையுமே<BR>
ஆவா வென்னா விடிலென்னை அஞ்சேல் என்பார் ஆரோதான்<BR>
சாவா ரெல்லாம் என்னளவோ தக்க வாறன் றென்னாரோ<BR>
தேவே தில்லை நடமாடீ திகைத்தேன் இனித்தான் தேற்றாயே.<BR>
<BR>
நரியைக் குதிரைப் பரியாக்கி ஞால மெல்லாம் நிகழ்வித்துப்<BR>
பெரிய தென்னன் மதுரையெல்லாம் பிச்ச தேற்றும் பெருந்துறையாய்<BR>
அரிய பொருளே அவிநாசி அப்பா பாண்டி வெள்ளமே<BR>
தெரிய அரிய பரஞ்சோதி செய்வ தொன்றும் அறியேனே.<BR>
<BR>
திருச்சிற்றம்பலம்<BR>

</p>
</div>
</body>
</html>

