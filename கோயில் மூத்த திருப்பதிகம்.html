<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="style.css">
</head>
<body>

  <div id="controls"></div>

  <div class="content">
<p>



  கோயில் மூத்த திருப்பதிகம்<BR><BR>
  உடையாள் உன்தன் நடுவிருக்கும் உடையாள் நடுவுள் நீயிருத்தி<BR>
  அடியேன் நடுவுள் இருவீரும் இருப்பதானால் அடியேன்உன்<BR>
  அடியார் நடுவுள் இருக்கும் அருளைப்புரி யாய் பொன்னம்பலத்தெம்<BR>
  முடியா முதலே என்கருத்து முடியும் வண்ணம் முன்னின்றே ⁠378<BR>
  <BR>
  முன்னின் றாண்டாய் எனை முன்னம் யானும் அதுவே முயல்வுற்றுப்<BR>
  பின்னின் றேவல் செய்கின்றேன் பிற்பட் டொழிந்தேன் பெம்மானே<BR>
  என்னின் றருளி வரநின்று போந்தி டென்னா விடில் அடியார்<BR>
  உன்னின் றிவனார் என்னாரோ பொன்னம் பலக்கூத் துகந்தானே ⁠379<BR>
  <BR>
  உகந்தானே அன்புடை அடிமைக் குருகாவுள்ளத் துணிர்விலியேன்<BR>
  சகந்தான் அறிய முறையிட்டால் தக்கவாறன் றென்னாரோ<BR>
  மகந்தான் செய்து வழிவந்தார் வாழ வாழ்ந்தாய் அடியேற்குன்<BR>
  முகந்தான் தாரா விடின்முடிவேன் பொன்னம் பலத்தெம் முழுமுதலே ⁠380<BR>
  <BR>
  முழுமுத லேஐம் புலனுக்கும் மூவர்க்கும் என்தனக்கும்<BR>
  வழிமுதலேநின் பழவடி யார் திரள்வான் குழுமிக்<BR>
  கெழுமுத லேயருள் தந்தி ருக்கஇரங்குங்கொல்லோ என்று<BR>
  அழுமதுவேயன் றிமற்றென் செய்கேன் பொன்னம் பலத்தரைசே ⁠381<BR>
  <BR>
  அரைசே பொன்னம் பலத்தாடும் அமுதே என்றுன் அருள்நோக்கி<BR>
  இரைதேர் கொக்கொத் திரவுபகல் ஏசற்றிருந்தே வேசற்றேன்<BR>
  கரைசேர் அடியார் களிசிறப்பக் காட்சி கொடுத்துன் அடியேன்பால்<BR>
  பிரைசேர் பாலின் நெய்போலப் பேசா திருந்தால் ஏசாரோ ⁠382<BR>
  <BR>
  ஏசா நிற்பர் என்னைஉனக் கடியா னென்று பிறரெல்லாம்<BR>
  பேசா நிற்பர் யான்தானும் பேணா நிற்பேன் நின்னருளே<BR>
  தேசா நேசர் சூழ்ந்திருக்குந் திருவோ லக்கஞ் சேவிக்க<BR>
  ஈசா பொன்னம் பலத்தாடும் எந்தாய் இனித்தான் இரங்காயே ⁠383<BR>
  <BR>
  இரங்கும் நமக்கம் பலக்கூத்தன் என்றென் றேமாந்திருப்பேனை<BR>
  அருங்கற் பனைகற் பித்தாண்டாய் ஆள்வா ரிலிமா டாவேனோ<BR>
  நெருங்கும் அடியார் களும்நீயும் நின்று நிலாவி விளையாடும்<BR>
  மருங்கே சார்ந்து வரஎங்கள் வாழ்வே வாவென்றருளாயே ⁠384<BR>
  <BR>
  அருளா தொழிந்தால் அடியேனை அஞ்சேல் என்பார் ஆர்இங்குப்<BR>
  பொருளா என்னைப் புகுந்தாண்ட பொன்னே பொன்னம்பலக்கூத்தா<BR>
  மருளார் மனத்தோ டுனைப்பிரிந்து வருந்துவேனை வாவென்றுன்<BR>
  தெருளார் கூட்டங் காட்டாயேல் செத்தே போனாற் சிரியாரோ ⁠385<BR>
  <BR>
  சிரிப்பார் களிப்பார் தேனிப்பார் திரண்டுதிரண்டுன் திருவார்த்தை<BR>
  விரிப்பார் கேட்பார் மெச்சுவார் வெவ்வே றிருந்துன் திருநாமம்<BR>
  தரிப்பார் பொன்னம் பலத்தாடும் தலைவா என்பார் அவர்முன்னே<BR>
  நரிப்பாய் நாயேன் இருப்பேனோ நம்பி இனித்தான் நல்காயே ⁠386<BR>
  <BR>
  நல்கா தொழியான் நமக்கென்றும் நாமம் பிதற்றி நயனனீர்<BR>
  மல்கா வாழ்த்தா வாய்குழறா வணங்கா மனத்தால் நினைந்துருகிப்<BR>
  பல்காலுன்னைப் பாவித்துப் பரவிப் பொன்னம் பலமென்றே<BR>
  ஒல்கா நிற்கும் உயிர்க்கிரங்கி அருளாய் என்னை உடையானே ⁠387<BR>
  <BR>
  திருச்சிற்றம்பலம்<BR>

</p>  
</div>
<script src="script.js"></script>
</body>
</html>

