<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="style.css">
</head>
<body>

  <div id="controls"></div>

  <div class="content">
<p>
சிவபுராணம்<BR>
(திருப்பெருந்துறையில் அருளியது - தற்சிறப்புப் பாயிரம்)<BR>
<BR>
நமச்சிவாய வாழ்க நாதன்தாள் வாழ்க<BR>
இமைப்பொழுதும் என்நெஞ்சில் நீங்காதான் தாள்வாழ்க<BR>
கோகழி யாண்ட குருமணிதன் தாள்வாழ்க<BR>
ஆகம மாகிநின் றண்ணிப்பான் தாள்வாழ்க<BR>
ஏகன் அநேகன் இறைவ னடிவாழ்க 1<BR>
<BR>
வேகங் கெடுத்தாண்ட வேந்தனடி வெல்க<BR>
பிறப்பறுக்கும் பிஞ்ஞகன்றன் பெய்கழல்கள் வெல்க<BR>
புறத்தார்க்குச் சேயோன்றன் பூங்கழல்கள் வெல்க<BR>
கரங்குவிவார் உள்மகிழுங் கோன்கழல்கள் வெல்க<BR>
சிரங்குவிவார் ஓங்குவிக்குஞ் சீரோன் கழல்வெல்க 2<BR>
<BR>
ஈச னடிபோற்றி எந்தை யடிபோற்றி<BR>
தேச னடிபோற்றி சிவன்சே வடிபோற்றி<BR>
நேயத்தே நின்ற நிமல னடிபோற்றி<BR>
மாயப் பிறப்பறுக்கும் மன்ன னடிபோற்றி<BR>
சீரார் பெருந்துறைநம் தேவ னடிபோற்றி 3<BR>
<BR>
ஆராத இன்பம் அருளுமலை போற்றி<BR>
சிவனவன்என் சிந்தையுள் நின்ற அதனால்<BR>
அவனரு ளாலே அவன்தாள் வணங்கிச்<BR>
சிந்தை மகிழச் சிவபுரா ணந்தன்னை<BR>
முந்தை வினைமுழுதும் ஓய உரைப்பன்யான் 4<BR>
<BR>
கண்ணுதலான் தன்கருணைக் கண்காட்ட வந்தெய்தி<BR>
எண்ணுதற் கெட்டா எழிலார் கழலிறைஞ்சி<BR>
விண்ணிறைந்து மண்ணிறைந்து மிக்காய் விளங்கொளியாய்<BR>
எண்ணிறந் தெல்லை யிலாதானே நின்பெருஞ்சீர்<BR>
பொல்லா வினையேன் புகழுமா றொன்றறியேன் 5<BR>
<BR>
புல்லாகிப் பூடாய்ப் புழுவாய் மரமாகிப்<BR>
பல்விருக மாகிப் பறவையாய்ப் பாம்பாகிக்<BR>
கல்லாய் மனிதராய்ப் பேயாய்க் கணங்களாய்<BR>
வல்லசுர ராகி முனிவராய்த் தேவராய்ச்<BR>
செல்லாஅ நின்றஇத் தாவர சங்கமத்துள் 6<BR>
<BR>
எல்லாப் பிறப்பும் பிறந்திளைத்தேன் எம்பெருமான்<BR>
மெய்யேஉன் பொன்னடிகள் கண்டின்று வீடுற்றேன்<BR>
உய்யஎன் உள்ளத்துள் ஓங்கார மாய்நின்ற<BR>
மெய்யா விமலா விடைப்பாகா வேதங்கள்<BR>
ஐயா எனஓங்கி ஆழ்ந்தகன்ற நுண்ணியனே 7<BR>
<BR>
வெய்யாய் தணியாய் இயமான னாம்விமலா<BR>
பொய்யா யினவெல்லாம் போயகல வந்தருளி<BR>
மெய்ஞ்ஞான மாகி மிளிர்கின்ற மெய்ச்சுடரே<BR>
எஞ்ஞானம் இல்லாதேன் இன்பப் பெருமானே<BR>
அஞ்ஞானம் தன்னை அகல்விக்கும் நல்லறிவே 8<BR>
<BR>
ஆக்கம் அளவிறுதி இல்லாய் அனைத்துலகும்<BR>
ஆக்குவாய் காப்பாய் அழிப்பாய் அருள்தருவாய்<BR>
போக்குவாய் என்னைப் புகுவிப்பாய் நின்தொழும்பின்<BR>
நாற்றத்தின் நேரியாய் சேயாய் நணியானே<BR>
மாற்றம் மனங்கழிய நின்ற மறையோனே 9<BR>
<BR>
கறந்தபால் கன்னலொடு நெய்கலந்தாற் போலச்<BR>
சிறந்தடியார் சிந்தனையுள் தேனூறி நின்று<BR>
பிறந்த பிறப்பறுக்கும் எங்கள் பெருமான்<BR>
நிறங்களோ ரைந்துடையாய் விண்ணோர்க ளேத்த<BR>
மறைந்திருந்தாய் எம்பெருமான் வல்வினையேன் தன்னை 10<BR>
<BR>
மறைந்திட மூடிய மாய இருளை<BR>
அறம்பாவம் என்னும் அருங்கயிற்றாற் கட்டிப்<BR>
புறந்தோல்போர்த் தெங்கும் புழுவழுக்கு மூடி<BR>
மலஞ்சோரும் ஒன்பது வாயிற் குடிலை<BR>
மலங்கப் புலனைந்தும் வஞ்சனையைச் செய்ய 11<BR>
<BR>
விலங்கு மனத்தால் விமலா உனக்குக்<BR>
கலந்தஅன் பாகிக் கசிந்துள் ளுருகும்<BR>
நலந்தான் இலாத சிறியேற்கு நல்கி<BR>
நிலந்தன்மேல் வந்தருளி நீள்கழல்கள் காஅட்டி<BR>
நாயிற் கடையாய்க் கிடந்த அடியேற்குத் 12<BR>
<BR>
தாயிற் சிறந்த தயாவான தத்துவனே<BR>
மாசற்ற சோதி மலர்ந்த மலர்ச்சுடரே<BR>
தேசனே தேனா ரமுதே சிவபுரனே<BR>
பாசமாம் பற்றறுத்துப் பாரிக்கும் ஆரியனே<BR>
நேச அருள்புரிந்து நெஞ்சில்வஞ் சங்கெடப் 13<BR>
<BR>
பேராது நின்ற பெருங்கருணைப் பேராறே<BR>
ஆரா அமுதே அளவிலாப் பெம்மானே<BR>
ஓராதார் உள்ளத் தொளிக்கும் ஒளியானே<BR>
நீராய் உருக்கியென் ஆருயிராய் நின்றானே<BR>
இன்பமுந் துன்பமும் இல்லானே உள்ளானே 14<BR>
<BR>
அன்பருக் கன்பனே யாவையுமாய் அல்லையுமாஞ்<BR>
சோதியனே துன்னிருளே தோன்றாப் பெருமையனே<BR>
ஆதியனே அந்தம் நடுவாகி அல்லானே<BR>
ஈர்த்தென்னை யாட்கொண்ட எந்தை பெருமானே<BR>
கூர்த்தமெய்ஞ் ஞானத்தாற் கொண்டுணர்வார் தங்கருத்தின் 15<BR>
<BR>
நோக்கரிய நோக்கே நுணுக்கரிய நுண்ணுணர்வே<BR>
போக்கும் வரவும் புணர்வுமிலாப் புண்ணியனே<BR>
காக்குமெங் காவலனே காண்பரிய பேரொளியே<BR>
ஆற்றின்ப வெள்ளமே அத்தாமிக் காய்நின்ற<BR>
தோற்றச் சுடரொளியாய்ச் சொல்லாத நுண்ணுணர்வாய் 16<BR>
<BR>
மாற்றமாம் வையகத்தின் வெவ்வேறே வந்தறிவாம்<BR>
தேற்றனே தேற்றத் தெளிவேஎன் சிந்தனையுள்<BR>
ஊற்றான உண்ணா ரமுதே உடையானே<BR>
வேற்று விகார விடக்குடம்பி னுட்கிடப்ப<BR>
ஆற்றேன்எம் ஐயா அரனேஓ என்றென்று 17<BR>
<BR>
போற்றிப் புகழ்ந்திருந்து பொய்கெட்டு மெய்ஆனார்<BR>
மீட்டிங்கு வந்து வினைப்பிறவி சாராமே<BR>
கள்ளப் புலக்குரம்பை கட்டழிக்க வல்லானே<BR>
நள்ளிருளில் நட்டம் பயின்றாடும் நாதனே<BR>
தில்லையுட் கூத்தனே தென்பாண்டி நாட்டானே 18<BR>
<BR>
அல்லற் பிறவி அறுப்பானே ஓஎன்று<BR>
சொல்லற் கரியானைச் சொல்லித் திருவடிக்கீழ்ச்<BR>
சொல்லிய பாட்டின் பொருளுணர்ந்து சொல்லுவார்<BR>
செல்வர் சிவபுரத்தின் உள்ளார் சிவனடிக்கீழ்ப்<BR>
பல்லோரும் ஏத்தப் பணிந்து 19<BR>
<BR>
திருச்சிற்றம்பலம்<BR><BR>
<a style="color:#ffffff;" href="https://readslokas.github.io/கீர்த்தித் திரு அகவல்.html" target="_blank" class="zoom">கீர்த்தித் திரு அகவல்</a>
</p>  
</div>
<script src="script.js"></script>
</body>
</html>
