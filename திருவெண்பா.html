<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="style.css">
</head>
<body>

  <div id="controls"></div>

  <div class="content">
<p>



        திருவெண்பா - அணைந்தோர் தன்மை<BR>
            (திருப்பெருந்துறையில் அருளியது - நேரிசை வெண்பா)<BR>
            <BR>
            வெய்ய வினையிரண்டும் வெந்தகல மெய்யுருகிப்<BR>
            பொய்யும் பொடியாகா தென்செய்கேன் - செய்ய<BR>
            திருவார் பெருந்துறையான் தேனுந்து செந்தீ<BR>
            மருவா திருந்தேன் மனத்து. ⁠617<BR>
            <BR>
            ஆர்க்கோ அரற்றுகோ ஆடுகோ பாடுகோ<BR>
            பார்க்கோ பரம்பரனே என்செய்கேன் தீர்ப்பரிய<BR>
            ஆனந்த மாலேற்றும் அத்தன் பெருந்துறையான்<BR>
            தானன்பார் ஆரொருவர் தாழ்ந்து. ⁠618<BR>
            <BR>
            செய்த பிழையறியேன் சேவடியே கைதொழுதே<BR>
            உய்யும் வகையின் உயிர்ப்பறியேன் - வையத்<BR>
            திருந்துறையுள் வேல்மடுத்தென் சிந்தனைக்கே கோத்தான்<BR>
            பெருந்துறையில் மேய பிரான். ⁠619<BR>
            <BR>
            முன்னை வினையிரண்டும் வேரறுத்து முன்னின்றான்<BR>
            பின்னைப் பிறப்பறுக்கும் பேராளன் தென்னன்<BR>
            பெருந்துறையின் மேய பெருங்கருணை யாளன்<BR>
            வருந்துயரந் தீர்க்கும் மருந்து. ⁠620<BR>
            <BR>
            அறையோ அறிவார்க் கனைத்துலகும் ஈன்ற<BR>
            மறையோனும் மாலுமால் கொள்ளும் இறையோன்<BR>
            பெருந்துறையும் மேய பெருமான் பிரியா<BR>
            திருந்துறையும் என்னெஞ்சத் தின்று. ⁠621<BR>
            <BR>
            பித்தென்னை ஏற்றும் பிறப்பறுக்கும் பேச்சரிதாம்<BR>
            மத்தமே யாக்கும் வந்தென்மனத்தை அத்தன்<BR>
            பெருந்துறையான் ஆட்கொண்டு பேரருளால் நோக்கும்<BR>
            மருந்திறவாப் பேரின்பம் வந்து. ⁠622<BR>
            <BR>
            வாரா வழியருளி வந்தெனக்கு மாறின்றி<BR>
            ஆரா அமுதாய் அமைந்தன்றே சீரார்<BR>
            திருத்தென் பெருந்துறையான் என்சிந்தை மேய<BR>
            ஒருத்தன் பெருக்கும் ஒளி. ⁠623<BR>
            <BR>
            யாவார்க்கும் மேலாம் அளவிலாச் சீருடையான்<BR>
            யாவர்க்கும் கீழாம் அடியேனை யாவரும்<BR>
            பெற்றறியா இன்பத்துள் வைத்தாய்க்கென் எம்பெருமான்<BR>
            மற்றறியேன் செய்யும் வகை. ⁠624<BR>
            <BR>
            மூவரும் முப்பத்து மூவரும் மற்றொழிந்த<BR>
            தேவரும் காணாச் சிவபெருமான் மாவேறி<BR>
            வையகத்தே வந்திழிந்த வார்கழல்கள் வந்திக்க<BR>
            மெய்யகத்தே இன்பம் மிகும். ⁠625<BR>
            <BR>
            இருந்தென்னை ஆண்டான் இணையடியே சிந்தித்<BR>
            திருந்திரந்து கொள்நெஞ்சே எல்லாம் தருங்காண்<BR>
            பெருந்துறையின் மேய பெருங்கருணை யாளன்<BR>
            மருந்துருவாய் என்மனத்தே வந்து. ⁠626<BR>
            <BR>
            இன்பம் பெருக்கி இருளகற்றி எஞ்ஞான்றும்<BR>
            துன்பந் தொடர்வறுத்துச் சோதியாய் அன்பமைத்துச்<BR>
            சீரார் பெருந்துறையான் என்னுடைய சிந்தையே<BR>
            ஊராகக் கொண்டான் உவந்து. ⁠627<BR>
            <BR>
            திருச்சிற்றம்பலம்<BR>
<BR><a style="color:#5eadf7;" href="https://readslokas.github.io/பண்டாய நான்மறை.html" target="_blank">பண்டாய நான்மறை</a><BR>
</p>  
</div>
<script src="script.js"></script>
</body>
</html>

